Mary Doria Russell
Vrabac
Tanja Tolić
Znanstvenofantastični prvijenac biološke antropologinje Mary Dorije Russell prvi put je objavljen prije gotovo trideset godina, 1996.
Prvi hrvatski prijevod uslijedio je pet godina kasnije, objavila ga je danas nepostojeća nakladnička kuća Izvori, a dvije godine poslije isti je nakladnik tiskao i nastavak, "Božju djecu", originalno na engleskom objavljen 1998. godine.
Prošlo je, dakle, gotovo trideset godina, no oba romana i dalje pamtim.
Ne sjećam se više jesam li ih čitala u engleskom originalu ili hrvatskom prijevodu, no Emilija Sandoza, tragičnoga glavnog junaka, pokazalo se, bilo je nemoguće zaboraviti.
Baš se ovih dana, upravo kad je objavljeno novo izdanje "Vrapca" (Znanje, prijevod Drago Štajduhar), autoironično prisjetila pokušaja da se ekranizira njezin najpopularniji roman: dva velika američka filmska studija razmatrala su ekranizaciju – Universal Pictures planirao je angažirati Antonia Banderasa za ulogu Emilija Sandoza, potom se zadatka prihvatio Warner Bros, koji je u glavnoj ulozi vidio Brada Pitta.
Doria Russell napisala je tri scenarija, od svega na kraju nije bilo ništa.
Kad pročitate roman, shvatit ćete zašto: "Vrabac" je, naime, u rangu "Dine", bez pretjerivanja – iako je prošlo samo dvadeset osam godina – može se smatrati klasikom znanstvenofantastične literature, jer Doria Russell u njemu postavlja duboko izazovna filozofska i religijska pitanja na koja ne daje lake odgovore.
Radnja "Vrapca" počinje u naše doba, 2019. godine.
Teleskop u Arecibu u Portoriku, koji od 1960-ih godina u sklopu programa SETI pokušava naći dokaze o postojanju izvanzemaljskog života, upravo je uhvatio predivnu pjesmu s nepoznatog planeta.
Kako duhovito autorica zamjećuje u pogovoru romana, koji je napisala povodom dvadesete godišnjice objave "Vrapca", antropologinja Mary Doria Russell ne bi ni ulicu prešla kako bi se upoznala s nekim tko komunicira primarnim brojevima (njima izvanzemaljci komuniciraju u drugom velikom SF klasiku, romanu "Kontakt" Carla Sagana), ali zbog pjesme…
"Svakome svoje", piše Doria Russell, "ali meni se činilo da će glazba odmah pobuditi one emocije koje će nas natjerati da prijeđemo ogromne udaljenosti.
Postoje svirale stare četrdeset tri tisuće godina i, koliko god naša tehnologija napredovala, vjerujem da će nam glazba — fenomen koji je Ursula LeGuin tako lijepo odredila kao 'igru tonova, njihove visine i ritma' — uvijek biti privlačna.".
Ekspediciju na Rakhat čine četiri jezuita i četvero civila.
Predvodi je D. W. Yarbrough, provincijal Družbe Isusove u New Orleansu, jezuit fizički toliko ružan da se u njega ne može gledati, što neprestano koristi za šale na vlastiti račun.
Trojica preostalih jezuita su prirodoslovac i akvarelist Marc Robichaux, muzikolog Alan Pace te lingvist i poliglot Emilio Sandoz.
Civilni dio skupine čine astronom koji je otkrio signal Jimmy Quinn, bračni par Anne i George Edwards – ona je biološka antropologinja i liječnica hitne medicine, on inženjer – te Sofia Mendes koja se bavi zanimanjem budućnosti.
Nazivaju je "lešinarkom" zbog njezinih sposobnosti: kao dijete ju je angažirao futuristički broker, platio joj obrazovanje, a ona je zauzvrat u svojevrsnom intelektualnom ropstvu dok ne otplati dug – izrađuje računalne programe koji automatiziraju poslove što ih obavljaju ljudi.
Veći dio ekspedicije čine dugogodišnji prijatelji i polovicu romana Mary Doria Russell posvećuje njihovim životnim pričama i tome kako su se međusobno upoznali.
Iako je D. W. vođa skupine, njezina duša je Sandoz, Portorikanac mračne prošlosti koji, iako je godinama isusovac, i dalje traži Boga.
Kad stigne pjesma s Rakhata, Sandoz se ne može oduprijeti uvjerenju da je to poziv koji je čekao i upravo je on taj koji predloži putovanje koje će samo do Rakhata i natrag trajati trideset četiri godine, bez boravka na izvanzemaljskom planetu, iako će članovi ekspedicije, zbog putovanja brzinom bliskoj brzini svjetlosti, ostarjeti tek godinu dana.
Roman počinje Sandozovim povratkom na Zemlju u prosincu 2059. godine.
Od osmeročlane ekspedicije preživio je samo on.
Na Zemlju ga je poslala druga misija: nakon što je prvi brod, nazvan Stella Maris, tajno otputovao, jezuitska misija je otkrivena i Ujedinjeni narodi šalju drugi brod, Magellan.
Doria Russell dovitljivo je osmislila tehniku putovanja u svemir: obje misije putuju u velikim asteroidima koji se koriste za rudarenje u svemiru.
Posada Magellana pronalazi samo Sandoza, i to u zastrašujućim okolnostima: na Rakhatu se u tom trenutku bavio prostitucijom, a kad uđu u kupleraj, on pred njihovim očima ubije izvanzemaljsko dijete.
Mary Doria Russell stvorila je Sandoza po uzoru na baskijskog vojnika koji je u šesnaestom stoljeću osnovao Družbu Isusovu.
Poput Ignacija de Loyole, Emilio Sandoz spoznao je okrutnost i smrt, i užasan strah; poput jednog drugog jezuita, Isaaca Joguesa, otputio se u novi svijet.
Jogues se probio osamsto milja u unutrašnjost Sjeverne Amerike – zemlje 1637. godine Europljanima jednako strane kao Sandozu Rakhat.
Indijanci su francuskom isusovcu, između ostalog, od zgloba do zgloba rezali prste oštricama od školjaka.
Jezuitima i inače kroz povijest nije bilo lako: u Londonu su ih vješali, vukli po tlu i četvorili; u Etiopiji su im vadili utrobu; Irokezi su ih žive spaljivali; u Njemačkoj su ih trovali; u Tajlandu razapinjali na križ; u Argentini su ih nasmrt izgladnjivali; u Japanu im odsijecali glave; na Madagaskaru su ih utapali, a u El Salvadoru strijeljali.
Emilio Sandoz na Rakhatu, doznajemo, nije samo istražio dijelove njegova najvećeg kontinenta, naučio dva ondašnja jezika i zavolio neke njegove stanovnike.
Otkrio je i krajnje granice vjere i, čineći to, locirao točne granice očaja.
Tek je toga trenutka uistinu spoznao smisao bogobojaznosti.
Na najdubljoj razini, "Vrabac" Mary Dorije Russell može se, nimalo blasfemično, čitati gotovo kao knjiga svetog Ivana od Križa, "Tamna noć": Sandoz je izgubio Boga točno u trenutku kad ga je, u sebi, napokon pronašao.
Vincenzo Giuliani, i sam očajan u nastojanju da mu pomogne, pita ga: "Misliš li da bismo imali ime za grijeh očajavanja da si ga jedino ti iskusio?" No "Vrabac" nije kršćanska fikcija; sjetite se, napisala ga je biološka antropologinja.
Prije se zapravo može čitati kao filozofska fikcija, a znanstvena fantastika, kad je izvrsna, onda je upravo takva.
Iz tog spoja dolazi i naziv ovog iznimnog romana.
Evanđelje po Mateju, ulomak deseti, stih dvadeset deveti: "Nijedan vrabac ne pada na zemlju bez dopuštenja Oca vašega.".
Ali vrapci ipak padaju.
Ovaj će pasti zbog glasa koji je "oduzimao dah i ujedno bio uhu ugodan, operni po opsegu, ali tako jednostavno korišten u hipnotičkom, skladnom pjevu da bi slušatelj teško primijetio njegovu veličanstvenost, osim ako baš ne bi mislio na ljepotu i istinu".
Bio je to glas Hlavina Kitherija, reshtara od Galatne, koji će jednoga dana uništiti Emilija Sandoza.
 
Hiro Arikawa
Putni zapisi jednog mačka
Tanja Tolić
Japanska opsesija mačkama, pretpostavlja se, počela je sredinom šestog stoljeća kad je u Japan stigla prva mačka kineskim brodom.
Japanski folklor bilježi priču o maneki-neko (u doslovnom prijevodu, mačka koja zove): prije nekoliko stoljeća plemić je stajao ispod drveta na svojem imanju kad je primijetio mačku kako mu maše šapom.
Znatiželjan, približio se mački i u tom trenutku grom je udario u stablo ispod kojeg je stajao.
Tako je rođena priča o maneki-neko, mački srećonoši, čije figurice od plastike ili keramike ukrašavaju izloge japanskih dućana i restorana.
No mačke su u Murakamijev romanima i pričama tek prisustvo, ne i osobnost.
Funkcioniraju više poput obavezne kulise bez koje se ne može odigrati zaplet.
U "Putnim zapisima jednog mačka" japanske autorice Hiro Arikawa (Znanje, prijevod s japanskog Mirna Potkovac-Endrighetti) mačak nije samo glavni lik nego i pripovjedač, a inspiraciju je autorica – popularna japanska spisateljica – pronašla u danas klasičnom japanskom romanu "Ja sam mačka" Natsumea Sōsekija, satiričnoj priči iz 1906. godine u kojoj kućni mačak kritično progovora o svojim vlasnicima iz višeg srednjeg sloja.
Nana, muški mačak ženskog imena (nana na japanskom znači broj sedam) inteligentan je, duhovit, povremeno zajedljiv i uvijek  zanimljiv pripovjedač koji čitatelja čvrsto hvata šapama od prve stranice.
Odmah ću priznati: bila sam mačja majka jednom Simbi punih devetnaest godina, umro je ovog proljeća, pa ne mogu biti sasvim objektivna u procjeni bilo kojeg romana o mačkama – jednom dijelu mene, koji i sam ima brkove i rep, svi su ti romani dobri.
"Putni zapisi jednog mačka", uostalom, ne čitaju se primarno zbog literarne vrijednosti, nego one emotivne: a tu je Hiro Arikawa visoko postavila ljestvicu.
Nana na početku romana nema ime jer je ulični mačak.
Razbojnik je to, zna se dobro potući za hranu kad treba, a dane provodi spavajući na srebrnom automobilu.
Vlasnik tog auta, Satoru, netipično je benevolentan prema mačjem zaposjedatelju, čak ga počne i hraniti.
Dinamika odnosa se promijeni kad Nanu udari drugi auto: dovuče se sa slomljenom nogom do Satoruove zgrade, dere se iz petnih žila, Satoru ga odvede veterinaru i potom smjesti u svoj stan na kućni oporavak.
Nakon dva mjeseca Nana je postao kućni mačak, a ubrzo i dobio ime.
A iza imena uvijek se krije priča, čak i kad je ime tako doslovno – Nana je bijel, crn mu je samo rep i savijen u obliku broja sedam, i podsjeća Satorua na mačka kojeg je izgubio kao dijete u tragičnim okolnostima.
Nana zna ljudski jezik, kao uostalom i sve mačke, a neće dugo trebati da i Satoru nauči mačji.
Imam to iskustvo pa znam da je moguće jer devetnaest sam godina govorila ljudski, a Simba mačji i sasvim smo se dobro razumjeli.
Tako i Nana, nakon pet godina suživota, odmah sve shvati kad ga Satoru obavijesti da mu mora naći novi dom, pa mačak i čovjek kreću na putovanje Japanom i obilaze Satoruove prijatelje.
Satoru je svima poslao isti mejl: zbog nezgodnih okolnosti (o detaljima ne govori, a oni su previše pristojni da bi pitali…) svojem mačku mora što prije naći smještaj, pa bi s njim došao da se upoznaju.
Ako ste pročitali ijedan japanski roman, onda znate da u njima nikad nema povišenih emocija.
Atmosfera je uvijek pristojno suspregnuta, likovi izmjenjuju mnogo plezentarija, a ispod površine uglađenosti i zahvalnosti nerijetko je prava bura.
Možda su zato "Putni zapisi" u Japanu prodani u višemilijunskoj nakladi, a potom i osvojili svijet (snimljen je i istoimeni film): Nana, i druga životinjska bića u romanu, jasno govore o svemu onome o čemu ljudi oko njih šute.
Dok Satoru obilazi prijatelje, pa iskaču stare traume, povrede i zamjeranja, pristojni japanski muškarci i žene se smješkaju, a njihovi životinjski sustanari glasno komentiraju.
Hiro Arikawa u životinjskom je registru osvježavajuće suvremena, iako su "Putni zapisi" gotovo starmodna priča o ljubavi i zahvalnosti.
Njezino gospodstvo mačka ima, znamo, nezanemarivo mjesto u povijesti književnosti: Behemot je u "Majstoru i Margariti" s Wolandom igrao šah, Cerigradska mačka zbunjivala je Alisu u zemlji čudesa, mačke žive u fantastičnim svjetovima J. K. Rowling, Philipa Pullmana, Beatrix Potter i Edgara Allana Poea.
No te su mačke često antropomorfizirane jer žive u antropocentričnom svijetu koji ih pretvara u simbole dobre ili loše sreće, smrti, čarobnjaštva i sličnoga.
Ni Nana toga nije pošteđen, uostalom dobio je ime po broju sedam koji se smatra sretnim znamenom.
Analizirajući Eliotovu "Knjigu starog mačka o mačkama svakodnevnim" ("Old Possum’s Book of Practical Cats", 1939.) – koja je, inače, adaptirana u hit mjuzikl "Mačke" Andrewa Lloyda Webbera – Matek uočava kako se Eliot prije svega bavi pitanjima mačjega identiteta, poetski opisujući ono što pojedinu mačku čini upravo tom i takvom mačkom: izgled, navike, interesi, temperament i, dakako, ime.
Davanje imena nužno podrazumijeva kulturnu ovjeru nečijega identiteta, ali i stvaranje odnosa imenovanoga s onim koji ga imenuje ili doziva.
Upućujući na to da mačka ima javni i privatni identitet, te vlastite osjećaje, preferencije i tajne, Eliot nedvojbeno stihovima opisuje mačku kao biće koje zaslužuje da se prema njemu odnosimo onako kako se ljudi odnose jedni prema drugima.
Drugim riječima, mačka nije čovjek, ali je poput čovjeka: biće koje ima osjećaje i vlastite interese koji se ne smiju zanemariti bez obzira na stupanj (naše ili njezine) inteligencije.
Odnos Nane i Satorua zapečatit će se u doživotno prijateljstvo i ljubav upravo u trenutku kad Satoru Nani nadjene ime.
Čin je višestruko simboličan: ne samo da Nana u tom trenutku postaje "njegov" mačak; Nana u tom trenutku postaje i biće, važna jedinka izdvojena iz bezličnog mora napuštenih mačića na ulici.
U tome nema ništa banalno: i mi, ljudska bića, dragovoljni smo robovi simboličkih uloga koje nam drugi ljudi nadijevaju kroz život; rado postajemo supružnici, kumovi, prijateljice i pomajke, mačje majke i očevi (!), iako nas ne spaja nikakva krvna veza.
Činjenica da s mačkama možemo i ne možemo razgovarati daje, zapravo, komparativnu prednost toj vrsti nerijetko simbiotičkih (ljudsko-životinjskih) odnosa: usmjerava nas na prisutnost u tijelu, na zauzimanje i dijeljenje prostora, na dodir, na miris, na senzacije i osjete koji su nam mnogo prirodniji od riječi.
O tome Hiro Arikawa jako lijepo piše, to je na kraju sukus ove netipične priče o ljubavi i gubitku.
Baš zato što je pripovjedač mačak, "Putni zapisi jednog mačka" dopiru dublje i dalje u biće, u limbički sustav, u koji ne možemo dospjeti ni voljno ni racionalno.
Što je točno Nana učinio za Satorua, ne mogu otkriti jer bih vam pokvarila čitanje.
U tom činu se, naravno, krije razlog zašto je priča Hire Arikawe tako lako prešla geografske granice i jezične barijere, zašto ćete na kraju biti osvojeni – i pomalo slomljeni – ovim romanom, bez obzira volite li mačke ili ne.
Kad pročitate roman, potražite u knjižnici zbirku poezije Wisławe Syymborske "Radost pisanja" i pročitajte pjesmu na 80. stranici. 
 
Lidija Deduš
ja se zovem lidija deduš
Tanja Tolić
Kad se ChatGPT prvi put pojavio, jedna od omiljenih zabava šire javnosti – osim testiranja vlastite poznatosti – bila je natjerati umjetnu inteligenciju da ispriča vic ili napiše šekspirijanski sonet.
AI je u tome, na hrvatskom jeziku, redovito podbacivao, jer nije imao dovoljno tekstualnog materijala iz kojeg bi krao, no neke umjetničke forme pokazale su se zahvalnima za oponašanje: umjetna inteligencija, uz kraće upute, zna već sada napraviti umjetn(ičk)u ilustraciju dovoljno dobru da se objavi u novinama.
I dok se umjetnički svijet ljuti i potpisuje peticije zbog “smrti autorstva”, dio kreativne industrije odlučio je sve vezano uz AI iskoristiti: domaća inačica bila bi nagrada Post scriptum za književnost na društvenim mrežama koju udruga Kultipraktik dodjeljuje od 2016. godine.
Njezinim pratiteljima s društvenih mreža najpoznatiji će svakako biti prvi ciklus proznih zapisa po kojem je i čitava zbirka dobila ime jer su ga mogli pratiti kako je nastajao od travnja 2022. godine.
Svim je ciklusima zajedničko što u svakom od njih zapis počinje uvijek istom rečenicom “ja se zovem lidija deduš” nakon kojeg slijedi kraće priznanje ili neka “istina” o autorici.
Ukupno sedam stotina zapisa lidije deduš objedinjeno je programatskim citatom Allana Wattsa s početka knjige (citiran je na engleskom, ovdje ga prevodim): “Svi su ‘ti’.
Svi su ‘ja’.
To je naše ime.
Svi ga dijelimo.”
To, međutim, ne znači da smo svi lidija deduš, iako bismo je, s obzirom na teme kojima se bavi, mogli nazvati pjesnikinjom i prozaisticom svakodnevice.
Sintagma koju autorica stalno ponavlja, “ja se zovem lidija deduš”, daje ritmičnost zapisima: pomalo zvuči poput dječje brojalice kojoj je svrha, rekla bih, ukotviti sebe u stvarnost, neprestano ponavljati “ja jesam” dok se ne potvrdi – ne i opravda! – vlastito postojanje (imam pravo biti i imam pravo biti baš ovakva).
Glas lidije deduš često je bezobrazan i provokativan, poput djeteta koje naglas u društvu kaže “tata je opsovao mami mater” ili, pred rođacima, “mama je rekla da je baka stara krava”, no ovo čitamo mi, a ne naša pristojno licemjerna rodbina pa joj nitko nema poriv rukom začepiti usta: čini se da je to tajna popularnosti i Lidije Deduš i lidije deduš na društvenim mrežama: ona kaže naglas sve ono što bismo rado i mi drugi, ali nam je neugodno.
Iako Lidija Deduš, kako je rekla na nedavnoj promociji u Booksi, ne vjeruje u “lirske subjekte” (parafraziram), odnosno ne zanima je fikcija “iako nema ništa protiv nje”, lidija deduš jest i prozni subjekt i književni konstrukt Lidije Deduš (“…jer jedna je s ove, druga s one strane ogledala, a treća je pobjegla s lanca i ušla u tekst i tamo živi treći život…”); sama sebi je tema.
Žanrovski bi njezine kratke forme mogli smjestiti u autobiografizam, onako kako ga je 1993. godine definirala rusistica Magdalena Medarić u tekstu “Autobiografija/Autobiografizam” za književni časopis Republika: “književni postupak stilski markiran koji predstavlja refleks žanra autobiografije, a pojavljuje se u tekstovima koji sami po sebi nisu mišljeni ni recipirani kao autobiografije”.
Deduš prakticira autobiografski diskurs pjesničkog i pripovjednog tipa, često je to i pseudoautobiografija, ponekad parodirana autobiografija, tekstovi, čini se, nastaju asocijativno, ponekad djeluju i kao produkt automatskog pisanja, a svima je zajednički ludistički pristup temama i obojenost humorom.* Kritika je originalno, u skraćenom obliku, objavljena u magazinu Globus.
 
Emma Donoghue
Kobne zvijezde
Tanja Tolić
Epidemija gripe 1918. pokosila je više ljudi nego što ih je poginulo u Prvom svjetskom ratu: procjenjuje se, tri do šest posto svjetske populacije.
U listopadu 2018. godine irska spisateljica Emma Donoghue (1969.), potaknuta obilježavanjem stogodišnjice pojave španjolske gripe, počela je pisati roman o medicinskoj sestri Juliji Power koja radi kao primalja u dublinskoj bolnici.
Nedugo nakon što je u ožujku 2020. godine predala rukopis "Kobnih zvijezda" svojem izdavaču, izbila je pandemija kovida.
Julia u romanu većinom radi u trudničkoj karanteni u noćnoj smjeni, danju je zamjenjuje sestra Luke, kruta redovnica sklona moraliziranju.
Treća sestra neće doći jer je upravo preuzela rađaonu, a od liječnika porodničara ostao je zdrav i dostupan samo jedan.
Juliji treba pomoć pa joj sestra Luke iz redovničkog doma šalje neiskusnu volonterku, mladu i naoko blesavu djevojku Bridie Sweeney.
Kako nema dovoljno muškaraca porodničara, dublinska bolnica prisiljena je "zaposliti" ženu: stiže Kathleen Lynn, aktivistica Sinn Féina u bijegu od policije.
U iduća sedamdeset dva sata tri će se žene i njihove tri pacijentice boriti s bolešću, vjerskim i klasnim predrasudama, neukusnim šalama rijetkih muškaraca, otimati život smrti i u nekoliko navrata joj pustiti da uzme što je njezino.
"Kobne zvijezde" fiktivno su djelo, ali utemeljene na činjenicama.
Iako naziv romana zvuči kao da je u pitanju ljubić, zapravo je faktografski: Talijani su u srednjem vijeku mislili kako je gripa, influenca, dokaz da njihovim sudbinama upravlja nebo, da je pod utjecajem zvijezda, Influenza delle stelle.
Gotovo sve pojedinosti iz života Bridie Sweeney, objašnjava autorica u bilješci na kraju romana, napisane su na osnovi mučnih svjedočanstava iznesenih u Ryanovu izvještaju o ustanovama za nezbrinutu djecu u Irskoj, objavljenom 2009. godine.
Dobra i pokazat će se vrlo bistra Bridie nezakonito je dijete odraslo na selu kao radna snaga na imanju.
Uvjerena je da je blesava, no djevojka je tek nedavno pristigla u Dublin, prvi put vidi grad pa se ne snalazi, stanuje kod časnih majki, gdje hranu i stan također otplaćuje radom, iako država redovnicama daje novac za siročad.
"Odjednom mi sine kako je perverzno da za nekoga kažu da je odrastao u domu upravo zato što zapravo nema pravi dom."
Zašto Emma Donoghue nije napisala roman o njoj, zašto Lynn nije glavna junakinja "Kobnih zvijezda"?
Odluka nije pogrešna jer anonimna i izmišljena Julia, obična primalja, prometnut će se u herojsku i buntovnu silu romana kako zaraza bude jačala.
Roman je strukturno podijeljen u četiri poglavlja: crveno, smeđe, plavo i crno.
Zvuči kao neka tajna šifra, šali se izgladnjela, ali radosna Bridie, no u pitanju su, otkriva se, četiri nijanse do smrti.
Tako tijelo mijenja boju kad je čovjek boluje od gripe.
Pacijenti potamne u licu ako im krv ne dobiva dovoljno kisika, a cijanoza krene od naoko zdrave svijetlocrvene, prelazi u boju mahagonija, kod težeg slučaja poslije smeđe slijedi plava boja, a Julia je vidjela i one koji potamne do grimizne, ljubičaste, sve dok posve ne pocrne u licu.
"Kobne zvijezde" čitaju se kao triler: Donoghue detaljno opisuje ginekološke i opstetričke zahvate kojima Julia Power spašava živote trudnicama i bebama, ali i simfiziotomiju (razdvajanje ligamenta koji spajaju stidne kosti) i pubiotomiju (piljenje jedne od stidnih kostiju).
U irskim bolnicama oba su zahvata najčešće obavljana između 1940-ih i 1960-ih, ali već i 1906. pa sve do 1984. godine.
Od 2000-ih godina, otkako smo naučile da ne moramo trpjeti ginekološko nasilje, predmet su žučnih rasprava i sudski sporova.
Iza opstetričkih horora skrivaju se oni društveni.
Iako većina žena na njezin odjel dolazi u slabom zdravstvenom stanju zbog siromaštva, Julia smije upisati samo medicinske opservacije na njihove bolesničke liste: "neuhranjenost" ili "slabost organizma".
Mnoge od tih žena prvi pravi obrok pojele su tik pred smrt.
Kao šifru za prevelik broj trudnoća, a u to vrijeme irski muškarci ne vole ako im žena ne rodi barem dvanaestero djece, upisivala bi: anemija, otežani rad srca, bolna leđa, krhke kosti, proširene vene, malodušnost, inkontinencija, fustula, razderani cerviks, prolaps uterusa.
* Kritika je originalno, u skraćenom obliku, objavljena u magazinu Globus.
 
Robert Perišić
Brod za Issu
Tanja Tolić
Rijetko se događa pa bi već samo zbog toga valjalo zabilježiti: čitatelji su proteklih mjeseci usmenom predajom stvorili domaći književni hit, bez neke osobite pomoći kritike, medija ili marketingaša.
Za “Brod za Issu” Roberta Perišića u knjižnicama se stvaraju liste čekanja, zbog čega je sve više onih koji roman kupuju, a priča o dječaku robu koji je iz Sirakuze pobjegao s magarcem i mačkom ovoga je ljeta bila prva preporuka za čitanje u fejzbučkim i instagramskim preporukama (nakladnik Sandorf slabo je aktivan na društvenim mrežama).
Ne znam kako na to gleda “naš čovjek na terenu”, ozbiljan pisac Robert Perišić, ali mene je to oduševljenje razgalilo i raznježilo jer i dalje vrijedi: kad je roman odličan, čitatelji ga sami nađu.Receptura “Broda za Issu” toliko je jednostavna da znam da se autor namučio: s jedne strane, jasno je da iza ove priče stoji naporan rad (Perišić je u intervjuima govorio o mukotrpnoj potrazi za pravim pristupom priči…), s druge strane, ovakvi romani gotovo da se piscima događaju i nikad ne dolaze kao debitantski.
Potrebna je, vjerujem, zrelost da pisac, dijelom i intuitivno, pogodi u meko tkivo koje je zajedničko inače različitim profilima čitatelja – naime, “Brod za Issu” sviđa se (gotovo) svima.
Da se ne bi stekao krivi dojam: Perišić ni na koji način ne podilazi čitatelju ili trendovima.
Dojma sam da je napisao priču koja je njemu intimno važna, zato što je promijenio ili sebi razotkrio svoj svjetonazor, a čitatelji – zatrpani otpadom i ustrašeni planetom što se kuha i more pretvara u vruću juhu – to su onda visceralno prepoznali.
“Brod za Issu” na površnoj ravni čitanja može se okarakterizirati kao historijski roman jer govori o osnivanju prve grčke kolonije na Jadranu, one na Visu, a objava romana sretno se poklopila s otvaranjem velike izložbe o arheološkoj baštini otoka u zagrebačkim Klovićevim dvorima.
Ako ste slabo upoznati s poviješću Visa, Perišićeva priča lako bi mogla pobuditi nostalgičan i naivan ponos na drevne nam pretke, Liburne, posebno Liburnijke za koje su Grci govorili da vladaju svojim muževima, i najstariji grčki natpis u stihovima pronađen u Hrvatskoj, nadgrobni spomenik jednom Kaliji koji datira iz četvrtog stoljeća prije Krista.
Da, nekad smo bili civilizacija.* Kritika je originalno objavljena u magazinu Globus. 
 
Stephen King
Bajka
Tanja Tolić
Svaka dobra bajka ujedno je i noćna mȍra jer strah – a mora biti smrtni – stvara junaka.
Švicarska psihoanalitičarka Jeannette Fischer naučila nas je da smrtni strah nije strah od smrti – to je ustvari strah od poništenja, da ćemo morati žrtvovati dijelove sebe kako bismo izdržali nasilje u kojem živimo.
Američki pisac kultnog statusa Stephen King, po mnogima najveći pripovjedač našeg vremena, izgradio je karijeru na strahu, na tome da sustavno dobro plaši i potom oslobađa svoje čitatelje.
Strah u umjetnosti nerijetko ima terapeutsku ulogu, osobito za djecu i mlade: neprorađene emocije, koje se nerijetko ne mogu izgovoriti jer se ne mogu imenovati – a ne mogu se imenovati jer se (još) ne mogu promisliti – dobivaju svoje bajkovite simbole (šumu, vuka, vješticu ili neko drugo čudovište) koji se potom u strašnoj priči relativno jednostavno rastvaraju.
Čitanje bajke često je iskustvo magije: psihičke silnice koje nas drže u šaci odjednom se rastvore i slobodni smo.
Možda i nema veće slobode od one kad nas odjednom napusti upravo smrtni strah: više ništa ne moramo žrtvovati da bismo bili.
To, naravno, redovito zahtijeva junaštvo, a u bajci je junak ili junakinja simbolički nositelj naših strahova; on će ih za nas “otkupiti”.
U “Bajci” King slijedi svoj isprobani recept koji se već mnogo puta pokazao dobitnom kombinacijom: miješa stvarnost s fantastikom, no treba napomenuti da “Bajka” žanrovski nije horor, nego fantastički roman s doista blagim elementima jeze.
U tom smislu idealna je literatura za strašljiv(i)ce poput mene: nemam predrasuda prema žanru horora, ali na moju sramotu moram priznati da za njega nemam sȁpe.
“Bajka” bi, međutim, čitateljima opće prakse mogla biti dobar prvi roman za upoznavanje Kingova superiornog storytellinga jer je, sadržajno i atmosferom, kombinacija Kingove stvarnosne proze (poput, recimo, “Zelene milje”) i njegovih mračnijih djela.
King je superioran pripovjedač zato što mu uspijeva uvjeriti čitatelja da je sasvim moguće otvoriti vrata šupe u vrtu i propasti niz stepenice u paralelni svijet koji nastanjuju divovi što glođu kosti male djece, princeze koje trbuhozbore pomoću konja, živi mrtvaci koji izgledaju kao da ih pogoni električna energija, ljudi kojima su oteta osjetila i crveni zrikavci koji upravljaju svijetom insekata.
I divovski žohari (eto, upozorila sam vas).
King ovdje ne štedi na metraži: točno 185 stranica (igrom slučaja u hrvatskom prijevodu koliko je i stepenica u spremištu u vrtu…) potrošit će na postavljanje pozornice – gradnju priče o dječaku, a potom i mladiću Charlieju Readeu (što je zgodna igra riječi jer read na engleskom znači čitati) kojem je majka poginula u bizarnoj prometnoj nesreći kad mu je bilo sedam godina.
Dječakov otac, skršen tragedijom u kojem mu je pola supruge ostalo na mostu, a pola završilo u rijeci nakon što je na nju naletio kamion, odaje se piću, a Charlie ostaje potpuno sam.
Otac jest tu, ali rijetko je pri svijesti, ponekad uspije napraviti doručak a da ne zagori, dječak o tome ne govori nikome, kao ni o strahovima da će obojica, nakon što otac izgubi posao, završiti kao beskućnici.
Trećina “Bajke” gotovo je drama s društvenog dna, tegobna priča o odrastanju i sramotnoj tajni: dječak voli oca, ali ga se i srami; oteto mu je njegovo pravo na tugovanje za majkom jer ga je otac potpuno opteretio vlastitom tugom pa Charlieju ne preostaje ništa drugo nego da on – dijete – postane odrasla osoba u tom domaćinstvu.
Prilika čini lopova, a nesreća stvara junaka.
U drugom svijetu pokazat će se da je Charlie – usprkos nestašlucima koje je činio dok je otac pio – napravljen od dobrog materijala.
Životinja vam može zarobiti srce, to vam ja ne moram govoriti, a za Radar je Charlie, iako ispočetka sumnja u vlastitu izdržljivost, spreman dati i život.
Postoji, naime, mogućnost ne samo da joj produlji život nego i vrati vrijeme unatrag, no svijet u koji će zaći, kako to već obično biva, ima vlastite probleme.
Dok napreduje tim drugim svijetom, u pokušaju da učini sasvim konkretnu stvar – spasi život artritičnom psu, Charlie osvješćuje kako ga obuzima, a možda i proganja nekonkretno, zamišljeno – da, bajka.
Što ako su naši životi sastavljeni od finog tkanja priče? Što ako nas je sve u životu, kao u šumi napunjenoj simbolima, vodilo do ovoga trenutka u kojem se srž priče rastvara i razotkriva kao nevjerojatna, živuća stvarnost?
Što ako možemo postati dijelom priče?
King je u “Bajci” zašao u postmodernistički metaverzum: Charlie se neprestano sapliće o metatekst i svjesno bilježi da je – i u stvarnosti i u bajci – Cvilidreta ili Rumpelštilski nekoliko puta skrenuo njegovu sudbinu.
Bajka o Cvilidreti stara je oko 4000 godina: njezina pouka svodi se na to da se zlo neutralizira imenovanjem, identificiranjem naglas.
Pored Cvilidrete, Charlie u vlastitu života otkriva i metakomadiće drugih bajki i predaja: šupa i stepenice koje se spuštaju podsjećaju na bajku o Janku (ili Jacku) i čarobnom grahu koji će dječaka pretvoriti u ubojicu divova; potom su tu Bowditchove aluzije na zaraćene narode Gog i Magog od kojih, kad ih spojiš, dobiješ pravo čudovište; Radar i Charlie nisu doslovce Dorothy i Toto, no i oni su, poput likova iz “Čarobnjaka iz Oza”, prebačeni u neki drugi svijet u kojem također postoji smaragdni grad, a pored kojega živi stvarna Guščarica s kobilom Faladom što govori…Kingove bajke, da se vratimo na početak, često su noćne mȍre.
No katkad nam i najužasnije stvari daju snagu – zato u njih treba gledati.
U priči u kakvu je Charlie upao često se javlja ime koje se ne smije izgovoriti, kako se ne bi probudilo zlo.
Bajka će od Charlieja načiniti junaka.
Preobrazba je i fizička, ne samo unutarnja: možda ne postajemo ono u što vjerujemo, ali svakako postajemo ono što najčešće mislimo i osjećamo.
I činimo.
“Hrabar čovjek pomaže.
Kukavica samo donosi darove.”.
A dobri ljudi blistaju još više u mračnim vremenima.
 
Louise Nealon
Djevojka koja je gledala zvijezde
Tanja Tolić
Pripovjedačica Debbie White ne hvata čitatelja na prvu.
To je i osvježavajuće, i obećavajuće.
Njezin je glas iskrzan, monolog kaotičan, prezime znakovito: white na engleskom znači bijelo, a bijelo je nevino i naivno, no “svi smo mi naivni, druge nam opcije nema”.
Svijetao je i snijeg, i snježna pahulja, kako Debbie, ne jednom, podrugljivo naziva njezin ujak Billy, priučeni filozof mljekar što živi u prikolici pored obiteljske kuće na farmi u, vjerojatno, irskom okrugu Kildare.
Raskrzanost u pripovijedanju je obećavajuća jer svaki nelinearni narativ odaje ambicioznost spisateljice i zahtijeva od čitatelja da se koncentrira: u ovom konkretnom slučaju, ne može preskakati kratka poglavlja niti rečenice jer neće moći pratiti što nam Debbie želi reći.
A Debbie, djevojka koja je upravo napunila “egoističnih osamnaest” i upisala koledž Trinity u Dublinu ima mnogo toga za reći.
Iz nje kipi, kao uostalom iz gotovo svake djevojke u povijesti književnosti.
Na putu iz sela u gradu – vozile se zaprežnim kolima, kočijama, autobusima ili vlakovima – one traže sugovornicu, jer djevojka redovito najprije traži drugu djevojku; povjerenicu, prijateljicu, možda i sestru koju nema.
“Djevojka koja je gledala zvijezde” (Znanje, prijevod Maja Klarić) u originalu nosi naziv “Snowflake” i prije dvije godine izazvala je malu senzaciju u književnim krugovima jer je debitantica Louise Nealon (1991.), djevojka odrasla na mljekarskoj farmi u okrugu Kildare, sklopila s izdavačem šesteroznamenkasti ugovor.
S jedne je strane razumljivo da je njezin hrvatski nakladnik odlučio promijeniti naziv romana, jer su se djevojke u naslovima proteklih godina dobro prodavale (zahvaljujući močvarama i vlakovima iz kojih su virile…), a i nisam zamijetila da mlade djevojke u Hrvatskoj nazivaju “pahuljicama” ili “snježnim pahuljama”, što je generacijska oznaka za mlade ljude, uglavnom djevojke, koje se smatra emocionalno osjetljivima, lako uvredljivima kad im se suprostavi mišljenje i uvjerenima da su posebni već samim time što jesu, zbog čega je britanski The Guardian pojam “snowflake” 2016. godine proglasio “uvredom godine”.
No ponešto se ipak izgubilo u prijevodu time što nakladnik nije naslov preveo kao “Pahulja” jer je simbolika izraza u romanu višestruka, a i autorica ga je za naslov odabrala upravo zato što je obilježio njezinu generaciju, pa time i djevojke o kojima piše.
Osjetljiva Debbie White, koja se s anksioznošću bori tražeći zahode u koje će čučnuti i uzeti pauzu, visoko je senzitivna s razlogom: uhvaćena je u dramski trokut iz kojeg, zato što je mlada i zato što voli svoju obitelj, ne može sama izaći.
U psihologiji je taj trokut poznat kao i Karpmanov, prema psihijatru Stephenu Karpmanu koji je njime objasnio kako ljudi mogu biti ulovljeni u negativnu, najčešće obiteljsku dinamiku.
Trokut se sastoji od tri uloge: žrtve, progonitelja i spasitelja.
U obiteljskoj dinamici Whiteovih Debbie je spasiteljica svoje majke, majka Maeve je žrtva, a Billy koji o svima njima skrbi zabrinuti progonitelj.
No Debbie, kao i sve brižne kćeri, pažljivo čuva tajne svoje majke i zbog toga nema prijatelje.
Kad zakasni prvi dan na koledž, toliko da su svi potencijalni dobri prijatelji već razgrabljeni, kako humorno i gorko zamjećuje, umjesto da bira, ona će biti odabrana.
Srećom dobro.
Već prvoga dana zamijetit će je zanimljiva i popularna Xanthe Woods, dobrostojeća djevojka koja na društvenim mrežama ima 2345 prijatelja.
Debbie ima sedamdeset jednog i zapravo joj nisu prijatelji, nego ljudi koje je usput srela.
Xanthe, kojoj su roditelji unajmili stan u Dublinu, dugo neće saznati s kakvim se problemima suočava Debbie koja nekoliko puta tjedno putuje vlakom na fakultet, ako uopće doputuje.
Doma je teško, ali je poznato i sigurno, i veliki Dublin plaši Debbie koja je navikla na uhodanu obiteljsku dinamiku: usamljeno buđenje, mužnju krava, samostalnu pripremu doručka, majku koja ustaje tek da bi napravila ručak Billyju i radniku Jamesu, ujedno svojem dvanaest godina mlađem ljubavniku, a potom opet odlazi spavati.
Spavanje i san ono su što Debbie najviše plaši, tamni vrtlog oko kojeg se kreću majčine opsesije kojima je zarazila i svoju kćer.
Kad Maeve konačno ustane, najprije potpuno gola pleše u dvorištu među hrpom kopriva.
Potom sjeda za svoj stol u spavaćoj sobi zlatno obojenih vrata i zidova oblijepljenih stranicama istrgnutim iz knjiga da zapiše san u staru školsku bilježnicu.
Ta je bilježnica svojevrstan aisling, knjiga snova, zapisuje ih samo plavom kemijskom olovkom i uzruja se kad je ne može naći.
Ljudima govori da je spisateljica, ali nikad ništa nije objavila.
Rijetko izlazi iz kuće, samo kako bi išla na misu, u trgovinu ili u ured za socijalnu pomoć.
Billy pazi na to da svakog tjedna uzme svoj doplatak.
Naziva ga umjetničkom stipendijom.
On je zadužen i za Maevin bankovni račun.
Na teži su način naučili da, ako joj daju pristup novcu, nastaje nered.
Billy je jednom tjedno vodi u kupovinu hrane i ostaje u autu dok ona kupuje.
Ima dana kad se vrati u auto sa smoothiejem i krafnom, bez ikakvih namirnica, pa je mora poslati natrag unutra.
Debbie ne zna tko joj je otac, ali zna gdje je začeta.
Spomenik se zove Fourknocks, u pitanju je srednjovjekovna grobnica, a u ljeto 1990. grobnica je bila mjesto gdje su dečki odlazili izgubiti djevičanstvo.
Maevino jedino pravilo bilo je to da nikad ne spava s istim dečkom dvaput.
"Znaš onaj izraz, treba cijelo selo da se odgoji dijete?
Pa, u tvom slučaju, trebalo je selo da se začne dijete", jednom prilikom Billy kaže Debbie.
No i nesretne obitelji su ponekad sretne, a nestabilne majke koje svoju djecu plaše pričama o tome kako se u njihovoj obitelji proročki snovi nasljeđuju pa tako i Debbieni snovi sigurno skrivaju sudbonosne poruke, istodobno mogu biti i brižne.
Voljeti.
Pričati priče prije spavanja, primjerice o pahulji, mrvici prašine po imenu Aisling, koja nije vjerovala u snijeg.
Svake večeri kad bi Aisling zaspala, nadirala bi hladna voda i pretvarala je u snježnu pahulju.
Kad bi stiglo jutro i izišlo sunce, Aisling bi se rastopila natrag u prašinu prije nego što bi se probudila, sasvim nesvjesna da se u snu bila pretvorila u nešto u što nije vjerovala.
Većinu vremena Debbie se osjeća kao da pokušava "nagovoriti pticu da štiti jaje koje nije njezino, tiho je preklinjući da usvoji tu krhku, nepoznatu nadu".
Sebe istodobno uvjerava da je živa i da diše.
Kad se dramski trokut raspadne, otkrije se da žrtva nije bespomoćna kao što se osjeća, spasitelj ustvari ne pomaže, a progonitelj najčešće nema razlog za prigovaranje.
I pokaže se da hrabrost nije rijetka kao kokošji zub.
Koliko zubi ima kokoš, pitate se? Kokoši nemaju zube.
 
Ana Cristina Silva
Duge noći u Caxiasu
Tanja Tolić
Trinaesti roman portugalske spisateljice i psihologinje Ane Cristine Silve (1964), prvi objavljen na hrvatskom jeziku, potresna je studija snage i sadizma.
"Duge noći u Caxiasu" (Hena com, 2023., prijevod Una Krizmanić Ožegović) dokumentarno prikazuju mračni dio portugalske povijesti, posljednje godine Nove Države, najdugovječnijeg europskog režima kojem je na čelu gotovo četrdeset godina bio tiranin António de Oliveira Salazar.
Njegov autoritarni konzervativizam oslanjao se na nacionalizam i tradicionalne društvene i moralne vrijednosti; red i disciplinu održavala je pak tajna policija, PIDE, koja je stanovništvo, "pasivne žrtve", desetljećima držala u klinču terora.
Agenti PIDE-a nisu morali biti fizički prisutni da bi predstavljali prijetnju: dovoljan je bio strah koji su agenti posijali i sumnja da mogu biti bilo tko – član obitelji, susjed, kolega na poslu ili prijatelj na fakultetu.
Ana Cristina Silva za glavne junake svojega romana odabire dvije potpuno različite žene kako bi prikazala lice nasilja i lice otpora.
To povijesni, praktički dokumentarni roman (napominje da se djelo temelji na stvarnim činjenicama, iako su imena i situacije izmišljeni) sidri u suvremenost: ženska agresija i nasilje još su tabu, nerijetko su se prikazivali kao devijacija, tek suvremena književnost ženskom bijesu, osobito u kontekstu tiranije, daje jasniji glas i oslikava realniji portret ženske psihe: i žene su sposobne za sadizam.
Jednako tako i za gotovo nadljudsko herojstvo.
Portugalska spisateljica roman dijeli u dva dijela: u prvom pratimo dvadesetjednogodišnju studenticu prava Lauru Branco koju je u svibnju 1973. godine uhitio PIDE i smjestio u zloglasni zatvor Caxias pod optužbom za revolucionarno djelovanje.
Laura je odrasla u Mértoli u obitelji krojačice i cestara kao voljeno dijete.
U četvrti u kojoj je obitelj živjela "odrasli su često tukli djecu do krvi, na tijelu se ostajale masnice, a duša bi se, na ovaj ili onaj način, zaliječila".
Svijet dječaka i djevojčica bio je takav, pun ubitačnih riječi i udaraca iz najbezveznijih razloga, ali u njezinoj, majčinoj, kući toga nije bilo.
Teresa to nije dopuštala.
Na scenu stupa Laurina antagonistkinja, počinju te duge noći u Caxiasu: Leninha, slatko i milo ime za drečavu, razmahanu ženu, s iznenađujućom, natapiranom kosom i rukama načičkanima prstenjem.
Leninha je prva agentica koja će udariti Lauru.
Prve večeri pojavila se kasno, veoma dotjerana, u kvalitetnoj odjeći i našminkana – Lauri smrdi jer se tjednima nije oprala.
"Usta kojima je vrijeđala Lauru, govoreći joj da je kurva, ološ, koza, bila su u neskladu s tako elegantnom pojavom."
Potom će je daviti u umivaoniku punom vode, a onda joj potanko opisivati kako će joj zabijati čačkalice pod nokte.
Nakon svake noći s Leninhom, Laura je uvjerena da nikad neće pobjeći ni iz ćelije ni od moguće smrti.
Ana Cristina Silva i nasilje i patnju i ljubav bilježi dokumentarnim stilom: narativno, bez sentimentalnosti, često disocijativno; i čitatelj ispada iz empatičke pozicije i sa žrtvom mučenja bježi kroz procijep boli u sretna sjećanja.
Autorica pušta da povijesne činjenice pripovijedaju priču.
Iako u prvom dijelu romana ekstenzivno opisuje nasilje, prikazi nisu suviše grafički: ne bi trebali čitatelju izazvati mučninu, čak i ako je ekstremno sugestibilan i maštovit.
Djevojka će ući u zatvor, otrpjeti verbalne uvrede, batine gotovo do smrti, mučenje nespavanjem, davljenje, konstantni teror i izaći iz zatvora jer ništa nije odala.
S patnjom će se nositi kao heroina iz junačkih priča: neće je slomiti, gotovo da neće zaplakati, neće otkriti suradnike, čak i kad počne halucinirati od nesanice.
Slomit će se, kao i mnoge žrtve, tek kad nastupi mir – kad se sa svojom zlostavljačicom susretne u sudnici na vojnom sudu 1977.
godine, kao svjedokinja optužbe.
Tek u tom trenutku Ana Cristina Silva iz disocijacije nas vraća u realnost: oklop puca pod navalom emocija kad se Laura mora odlučiti za život ili psihičku patnju do smrti.
Za dobro nam ne treba razlog, zlo uvijek fascinira.
Kao i Hannah Arendt, i Ana Cristina Silva pokušava prodrijeti u motive svojeg, ženskog Eichmanna: i Leninhino zlo je banalno, što ne znači da je svatko od nas, u odgovarajućim okolnostima, spreman počiniti zlo, samo da je niže rangirano zlo u tiranijama redovito bez osobnih motiva i svrhe, banalno; ono se čini jer to od zločinca zahtijeva posao.
Autorica svejedno čitatelju pokušava ponuditi odgovore: istražuje Leninhino porijeklo zla i pritom se služi uglavnom psihološkim objašnjenima nasilja – zlostavljači su, većinom, i sami kao djeca bila zlostavljani.
Razlika između Eichmanna i Leninhe je samo u perspektivi: što je Eichmann doista mislio u Njemačkoj, Argentini i Jeruzalemu, nikad nećemo doznati; Ana Cristina Silva pruža nam pak u drugom dijelu romana, u kojem pripovijeda Leninhinu priču, uvid u um i motive zločinke; ona jest svjesna svega što je počinila i u tome je uživala.
Leninha je – govori na sudu – tukla te žene, ali kao članica policijskih snaga; branila je svoju zemlju od komunista.
To je ono što naglas priznaje.
U sebi: batine i premlaćivanja bili su poslovna prilika koju je život pružao samo najotpornijima, a ne zločin.
Navikla se na pomisao da je batinanje zatvorenica bio dio njezina posla, kao što su drugi ljudi imali druge zadatke na svojim radnim mjestima.
"I kao što se netko tko je ubio čovjeka ne smatra ubojicom, tako ni ona ne bi priznala da su najuzvišeniji trenuci njezina života bili kad je izgubila pamet sa zatvorenicama.
Ili bi možda priznala!
Kad bi ih udarala i šamarala, da, u tim trenucima osjetila se najviše živom."
Što je više zlostavljala zatvorenice, to su joj se manje činile stvarnim ženama, dok je ona sama poprimila svoj potpuni oblik bića koje nitko neće moći pobijediti.
Leninha je imala obitelj, čak i sina, bila je majka kao i tolike druge žene.
No nijedna od tih uloga nije joj ponudila ono što joj je ponudio PIDE: kao agentica prvi je put iskusila moć, a s osjećajem moći došlo je i samopoštovanje.
Ana Cristina Silva u drugom dijelu romana minuciozno opisuje rastakanje dječje psihe zbog obiteljskog nasilja i stvaranje čudovišta radi obrane.
Čitatelj fascinirano prati genezu zla, pomalo to nalikuje svjedočenju prometnoj nesreći: mučno nam je, ali ne možemo ne pogledati.
Leninhi su, doznajemo, najdraže bile noćne smjene: to su bili najteži sati zatvorenicama koje su mučili nespavanjem.
Te zatvorenice uvijek će je pamtiti, dok će za sve druge, čak i za vlastita sina, biti prepuštena zaboravu.
"Duge noći u Caxiasu" nude alternativni pogled na povijest terora: nasilje jamči vječnost sadističkom identitetu; memorijalni spomenik koji nisu mogli osvojiti dobrotom jer za nju nisu imali ni uzora ni kapaciteta.
  
Jhumpa Lahiri
Gdje sam
Vanja Kulaš
Knjiga kraćih proza Jhumpe Lahiri, mjestimice čak mikroproza, duljine od desetak redaka do nekoliko stranica, koja je u blurbu bh. izdanja (Buybook, 2022.), a ranije i u mnogim anglofonim prikazima, klasificirana kao romaneskna, po mom čitateljskom osjećaju bila bi ipak bliže zbirci priča ili vinjeta.
Pišem to bez suzdržanosti spram kratke forme, naprotiv, takvim određenjem želim ukazati na rastresitu mekoću, pristupačnost, ali i slobodarski flair cjeline.
Solidno su, doduše, ti prozni fragmenti učvršćeni prostorno vremenskom potkom, prezentnošću ja-pripovjedačice, a ponajviše njenim emocionalnim stanjem, što bi u načelu, barem po novijim i fleksibilnijim principima procjenjivanja, bilo dovoljno elemenata za roman. Način čitanja, međutim, ritam i tempo koje ti maleni odlomci nameću u opreci su s imperativom kontinuiteta i linearnosti.
Ovaj neveliki svezak ne čita se s nužnošću da se dospije do katarzičnog kraja (iako autorica u stanovitoj mjeri takav nudi) nego baš suprotno, kako bi se okolišalo, vrludalo, zastajkivalo s ciljem terapeutskog, ali i hedonističkog gubljenja i pronalaženja u tekstu.
Iz osjećajnog statusa naratorice proizlazi tonalitet, ali i forma autopoetičkih unosa sabranih pod naslovom "Gdje sam" (Whereabouts, prev. Senada Kreso) Pulitzerom nagrađene indijsko-američke autorice koja, nakon kraćeg pauziranja od književnog rada, provodi svojevrstan jezično literarni eksperiment.
Lahiri, naime, umjetnički tekst ispisuje na talijanskom (izvornik Dove Mi Trovo iz 2018., sama će zatim prevesti na engleski).
Nije naravno u ovakvoj praksi usamljena, pogotovo ne prva, spomenimo samo Kunderu i Ionesca, pa i našeg Velibora Čolića, a isto su činili i drugi, više silom složenih okolnosti, nego poput nje vlastitim izborom, no svaki primjer jezičnog egzila impresivan je, pomalo i nestvaran.
Sa svojom autoricom protagonistica dijeli profesiju i intelektualne interese, no besmisleno bi bilo toj fikciji silom lijepiti prefiks "auto", potvrđuju ovo analepse u njeno djetinjstvo.
Pripovjedačica je, pokazat će se, Talijanka rođena u tom gradu praktički bez svojstava koji svakodnevno premjerava koracima, za razliku od Lahiri koja je u Italiju prebjegla ne bi li se emancipirala od američke dominacije i u nepoznatom se jeziku iznova rodila.
Sve pripovijesti u ovoj zbirci (za)okupljene su mjestom radnje, tj. mahom masovnom, apersonalnom i neobaveznom urbanom spacijalnošću (od tratorije do bara, od bazena do supermarketa…) s priložnim oznakama u funkciji naslova pa se tako nižu prozne skice naslovljene "Na pločniku", "Na stanici", "U čekaonici" itd.
Grad iz knjige bez napora očitavamo kao talijanski unatoč odsustvu toponimskih specifikacija, a s obzirom da nam je Italija interiorizirana kao prostor neupitnog antropološkog i kulturnog kapitala, može začuditi da je prostornost ovdje svedena na ne-mjesta; na mjesta, dakle, lišena identiteta i povijesti, koja podrazumijevaju čekanje, minimum površne komunikacije ili pak usputno zadržavanje u stanci od jedne do druge konkretnije lokacije i aktivnosti. 
Takvim, znači, bezimenim gradom sveučilišna nastavnica u srednjim četrdesetima, također neimenovana, kreće se, ponegdje funkcionalno i ciljano, kao da ispunjava kakvu intimno joj važnu misiju, drugdje entropijski, poput mjesečarke; ima u svemu tome nečeg od zastrašujuće, ali i zamamne alijeniranosti Chantal Akerman.
Dok zbog izostanka denominacije grad, vjerojatno Rim, ostaje monokroman, zrnat, apstraktan, junakinjino iskustvo, materijalizirano u nizu intimističkih iskaza, upravo zbog autoričine odluke da je ostavi bez imena, konteksta, pa i karaktera, ali da je zauzvrat iscrta osjetilnošću i osjećajnošću, intuitivno, sestrinski preklapamo s vlastitom emocionalnom prtljagom.
Ovaj odlomak autentične, simplistički ispovijedane feminine egzistencije posjeduje jak identifikacijski potencijal i rekla bih da će ga spontano prisvojiti čitateljice različitih profila.
Trajanje radnje odmjereno je jednim ciklusom godišnjih doba čija izmjena potvrđuje da usprkos prividu zamrznutog vremena, ono itekako prolazi.
Junakinja dane provodi u svom nevelikom stanu za koji nemamo dojam da ga smatra domom, u lutanjima ili u fakultetskom kabinetu, spominje studente, pa i kolege, ali ne i bliskost i s kim od njih.
Zakratko iskoračuje iz uobičajene mizanscene, prisiljena izlagati na znanstvenoj konferenciji koju će jedva preživjeti jer mrzi artificijelnost ovakvih skupova, a naročito apersonalnost hotela, premda i vlastiti stan, sterilan i neosoban, tretira kao privremeni smještaj.
Upravo u tom hotelu, koji uspoređuje s pećinom, potom i s garažom za ljude umjesto automobila doživjet će vrlo poetičnu epizodu prepoznavanja i usklađivanja s diskretnim gostom od kojeg je dijeli tanak zid.
S njim joj se susreti svode na mimoilaženja pred liftom, no dojmit će je se snažnije od nekih izravnijih kontakata.
Protagonistica njeguje rituale od kojih oblikuje simbolički prostor sigurnosti i pripadanja, jedino u što se u tom vremenskom, pa i prostornom "između" može pouzdati.
Tako naručuje uvijek isti sendvič na uobičajenom mjestu gdje joj se već familijarno obraćaju, ima "svoj" muzej nedaleko glavnog kolodvora koji redovito posjećuje pa u međuvremenu prepoznaje čuvare (no jednom prilikom neka izdosađena turistkinja, nesvjesna svetosti njenog utočišta, svojim nemotiviranim pojavljivanjem kvari joj popodne).
Dvaput mjesečno u susjednom gradiću obilazi majku kojoj ni ostarjeloj i bolesnoj ne prestaje zamjerati težinu svog odrastanja.
Katkad se viđa s prijateljima, redom obiteljskim ljudima, pa se iz obaveze ili automatizma pridružuje njihovim porodičnim okupljanjima, u kojima kao sredovječna žena bez familije osjeća da ne može punopravno sudjelovati.
Razjasnilo se dosad da je istinski prostor ovih priča junakinjina samotnost.
Mikro epizode koje se fluidno smjenjuju tapkaju po finoj, ali ne i bezopasnoj liniji između prinudne usamljenosti i svojevoljnog osamljivanja, između straha od napuštanja pa i nestajanja te uživanja u vremenu za sebe.
Ovo što Lahiri opisuje najbliže je "hororu" nedjelje kad se silno veselimo što će se sve utišati i umiriti, da bi nas ubrzo uhvatila anksioznost od tog dana koji je do mrtvila usporen i bezdogađajan, a šusnut bi nas mogla i sumnja postojimo li uopće, uvjereni da smo živi samo u kontaktu s drugima, umočeni u dešavanja i kretanja.
Kao meditacija o sazrijevanju koje u nekom momentu postaje starenje, o (ne)uspjehu, o težnjama i mogućnostima zbirka "Gdje sam" izlaže i junakinjina razmišljanja o tome biramo li svoje živote, npr. samodostatnost bez partnera, karijeru i znanost nauštrb roditeljstva ili se naprosto tako dogodi.
Nadalje, tu je i zapitanost o individualnim potrebama s jedne i kompromisima koje iziskuje funkcioniranje u partnerskom odnosu ili obiteljskoj zajednici s druge strane.
Razmišlja ona u tom smislu o frustraciji bliske prijateljice koja je konvencionalno gledano realizirana, u braku i s djecom, no žudi za slobodom; ubija je grizodušje jer zbog posla neprestano putuje, da bi se ispostavilo kako joj upravo poslovna putovanja služe kao predah od idile s mužem i klincima, pa će joj kao povremeno sklonište poslužiti i sjedište u avionu ili evo, prijateljičin praznjikavi stančić u koji se svako toliko povlači na rekuperaciju.
Privilegirajuća je pozicija u kojoj je dozvoljeno da se po potrebi povučemo, da budemo odsutni iz vlastitog bivanja.
No, uznemirujuć je taj vakuum u kojem je junakinja zapela, kao i njen strah da je odjednom nema, jer sve do finalne točke nije moguće znati je li riječ o kratkotrajnom čahurenju radi egzistencijalnog preslagivanja ili o neurokemijskoj patologiji.
Ključno je tu i pitanje "Je li to sve?", što prijeteće odjekuje njenim fragilnim svijetom.
Protagonisticu zatječemo u iščekivanju da se dogodi bilo što, dok je opravdano muči bojazan da se sve vrijedno već dogodilo.
Po sličnom pamtimo osebujni roman "Moja godina odmora i opuštanja" Otesse Moshfegh (Vuković&amp;Runjić, 2021.) s tim da je tamo sleep mode (anti)junakinje uprizoren u dramatičnijem modusu, ekstremnije, humornije, eksplicitnije.
Lahiri kao i do sada donosi manjinski kut gledanja, u ovom slučaju ne etnički, nego društveni, u neku ruku i statusni; premda je taj status povlašten, u svojoj je ekskluzivnosti i bolno izolirajuć.
U prethodnim prozama bavila se problematikom iskorijenjenosti, nepripadanja, transgeneracijske traume useljenika južnoazijskog ishodišta prvog i drugog naraštaja, fenomenom odljeva mozgova visokoobrazovanih pojedinaca koji poslije 1965. pristižu u Ameriku gdje se nastoje asimilirati ugledajući se u američki srednjeklasni ideal.
Ovdje ćemo naći nešto sasvim drugačije, autsajdericu koja se drugotnom osjeća zbog svoje izvanprosječnosti.
Pri svršetku knjige kod junakinje dozrijeva spremnost na promjenu, prijavljuje se na rezidenciju, gdje će boraviti u novom ambijentu, među kolegama koje tek mora upoznati, ne kako bi statirala u tuđim scenarijima, nego jer je naumila izaći iz sigurne zone, što nakon vrtnje u krug konačno predstavlja odvažan korak naprijed.
"Gdje sam" Jhumpe Lahiri svežanj je rafiniranih i cerebralnih zapisa u kojima se ogleda autoričina sposobnost da (ob)uhvati, razloži i minimalistički zavodljivo uobliči do banalnosti jednostavne, i stoga gotovo neiskazive svakodnevnosti.
Od toga, zapravo ničega, Lahiri stvara ljepotu, događaj, ukratko, književnost. 
 
Valérie Perrin
Troje
Tanja Tolić
Već površna pretraga na internetu izbacit će vam stotinjak citata o prijateljstvu.
Prijatelji su obitelj koju smo odabrali, prijateljstvo je jedna duša u dva tijela, jezik prijateljstva nisu riječi već značenja, i sve tako, dok vam ne odrvene zubi od citatnog saharina: o prijateljstvu se možda i najviše laže, tamo gdje nema krvne veze i obaveze obilato se škropi bijelim prašakom za zaslađivanje.
Iznenadit će vas novi roman Valérie Perrin: mračna je, sirova i beskompromisna u prikazu ljudskosti; nema više humora, kao u "najljepšem romanu na svijetu", u koji se čitatelj može sakriti.
Umjesto toga Perrin nam nudi kompleksnu priču o odrastanju troje prijatelja, bez idealizacije: Nina, Étienne i Adrien kao djeca su bili nerazdvojni, no danas uopće ne razgovaraju; odanost je zamijenjena prezirom.
Trokut u geometriji, znamo, glasi za najstabilniji oblik; među ljudima, međutim, rijetko opstane, najčešće zato što ga poremeti četvrta dimenzija, vrijeme.
Prijateljima, naime, ništa nismo obavezni: postoje oni koji odlaze, oni koji ostaju i oni koji napuštaju.
Sudbinu će im naizgled odrediti prvo slovo njihova prezimena, kao da ih je abeceda bacila na put jedno drugome.
No veze su dublje, iako ih djeca još nisu svjesna: svi troje su na neki način siročad i svatko od njih traži sigurno mjesto.
Ninu, koja je izgledom krhka poput srne, majka je napustila kao bebu, za oca nitko ne zna tko je, a odgaja je djed poštar.
Adrien, mršav i jako sramežljiv, živi samo s majkom – ima oca, ali otac ima drugu obitelj u Parizu; Adrien je, doznajemo, plod ljubavničke veze njegove majke s oženjenim muškarcem.
Étienne naoko ima sve: i oca i majku, mlađu sestru i starijeg brata, no za oca je nevidljiv i uvijek, osjeća, nekako nedovoljan. 
Od njih troje, Étienne je najbuntovniji, Adrien najprijemčiviji, a Nina najosjetljivija.
Slijedom toga je i Étienne bio vođa, Nina mozak igre, a Adrien ih je pratio bez pogovora.
Povezivala ih je Nina.
Bez nje, Adrien i Étienne nisu se viđali.
U obzir je dolazilo samo njih troje zajedno.
Ili tako ili nikako.
Obojica su je voljeli jer nikad nije osuđivala druge.
Nasuprot njima je Virginie, pripovjedačica narativne linije romana koja se zbiva u sadašnjosti, 2017. godine.
O njoj gotovo da ne znamo ništa, osim da se vratila u rodni La Comelle iz razloga koje nam odbija otkriti, živi sama, radi od doma tako što lektorira ili prevodi tekstove za nakladničke kuće, a povremeno i kao novinarka na zamjeni za lokalni list.
U četrdesetima je, iste dobi kao "i oni", govori nam.
"Od njih troje, danas još samo Adrien razgovara sa mnom.
Nina me prezire.
Što se tiče Étiennea, s njim pak ne želim razgovarati ja.
Ali sve troje fasciniraju me još od djetinjstva.
Nikada se ni za koga nisam vezala kao za njih troje.
"Roman "Troje" broji gotovo šest stotina stranica jer Valérie Perrin u njemu razvija nekoliko narativnih rukavaca.
Daleko ih je više od četiri, koliko je djece u romanu, zato što Adrien, Étienne, Nina i Virginie – istodobno prisutna u njihovim životima i začudno nespomenuta – žive višestruke živote koji se kompliciraju odrastanjem.
Svi troje / četvero žude za priznanjem, ali si ga ne mogu dati jer su djeca.
Te će se žudnje usložniti u pubertetu, a potom ih i razdvojiti na pragu odraslosti.
Kad ih nakon trideset godina ponovno susrećemo, Nina radi u azilu za životinje, Étienne je postao policijski inspektor, a Adrien uspješni pariški dramatičar i slavni pisac pod pseudonimom – njegov roman "Španjolska bijela" prodan je u pola milijuna primjeraka.
U "Svježoj vodi za cvijeće", spomenula sam, Valérie Perrin tragediju zaodijeva gotovo u bajku: glavna junakinja Violette Toussaint sakrila se na groblje i okružena je muškarcima koji je čuvaju.
U romanu "Troje" nema skrivanja: radnja je toliko ukotvljena u stvarnost da je to surovo.
"Svježa voda" mogla se dogoditi bilo gdje i bilo kad, "Troje" se nesumnjivo događa danas, u suvremenosti.
To je najteži i najljepši aspekt romana jer se Perrin, magičarka emocionalnosti bez patetike, bavi svim neuralgičnim točkama modernoga društva.
Da, "Troje" govori o prijateljstvu i odrastanju, ali govori i o toksičnim obiteljskim odnosima, zanemarivanju i zlostavljanju djece, partnerskom nasilju i prisilnoj kontroli, seksualnom sazrijevanju, identitetima i ravnopravnosti.
Ono što čini razliku u odnosu na druge suvremene romane jest kako Valérie Perrin o svemu ovome pripovijeda.
Perrin nema aktivistički pristup, niti se trudi biti "u trendu": ne forsira temu jer je sada aktualna i o njoj se mora imati (ispravno) mišljenje.
Tema joj organski, prirodno izrasta iz priče, a s obzirom da osim Virginie, koja pripovijeda o troje prijatelja kojima i sama želi pripadati ali ne može, ima i sveznajućeg, potpuno neosobnog pripovjedača, koji pripovijeda dionice priče o kojima nitko ništa ne zna osim njihovih protagonista, to joj daje nekompromitiranu poziciju da doista pripovijeda: baš nikoga od svojih likova Perrin ne prosuđuje.
Čitatelj tako može razumjeti (ne i odobriti) čak i zlostavljače.No jednu stvar čini: Valérie Perrin u romanu "Troje" perfektno je prevarila čitatelja.
I on joj je na tome zahvalan.
 
Jon Fosse
Jutro i večer
Tanja Tolić
Kratki roman Jona Fossea, od jučer književnog nobelovca, obuhvaća tek dva događaja u životu norveškog ribara Johannesa: rođenje i smrt.
Između toga je cijela jedna nevidljivost, "bit će sam uvijek sam, i kada sve prođe, kada dođe vrijeme, raspast će se i otići tamo odakle je došao, ni od čega će otići u ništa".
"Jutro i večer" lako se može čitati kao pomirenje sa smrću jer smrt je Godot koji kod Fossea uvijek stiže.
No Fosse je bio kršćanin i prije nego se preobratio, ta smrt preobražava sivilo jutra u svjetlost, blaga je i utješna, tko ne bi želio život završiti ulaskom u "tamo" – gdje nema tijela, pa nema ni boli, gdje je sve što voliš, a sve što ne voliš nije, gdje nestaju riječi, i kamo nas prevedu oni za koje smo mislili da smo ih zauvijek izgubili.
A nismo.
Jon Fosse, kako je Nobelovu nagradu obrazložila Švedska akademija, doista uspijeva dati glas neizrecivom.
 
Christelle Dabos
Zimski zaručnici
Tanja Tolić
Kako bi izgledalo da Alisa prođe kroz zrcalo i završi u nekom futurističkom svijetu? Ludi klobučar koji bi je dočekao s druge strane imao bi status veleposlanika na udaljenom planetu Polu, a iako je pripadnik plemstva nad kojim caruje duh predaka Faruk, hodao bi u poderanom odijelu s otrcanim klobukom na glavi i imao moć prodrijeti u tuđe misli.
Bijeli zec postao bi Trn iz klana Zmajeva, ali bi zadržao sat u ruci i neprestano bio u žurbi.
Trn ima zavodljivu tetku Berenilde koja nosi dijete duha predaka, a Alisu, koja se ustvari zove Ofelija, prati njezina vlastita tetka, kruta dama sa zadivljujućom sposobnošću popravljanja starih rukopisa…
Francuska spisateljica Christelle Dabos nije Lewis Carroll, ali je podjednako maštovita: njezina tetralogija "Kroz zrcala" na juriš je osvojila francusko čitateljstvo – i mlado i starije, a u prijevodu na engleski jezik sad hara i američkim listama bestselera.
Nije pretjerano reći da smo dobili novu J. K. Rowling ili francuskog Philipa Pullmana, jer upravo s tim piscima fantastike za mlade kritičari i mediji uspoređuju spisateljicu koja je praktički do jučer bila nepoznata.
Christelle Dabos (43) po struci je knjižničarka, rođena je u Cannesu u obitelji glazbenika, a od 2005. godine živi u Bruxellesu.
Pisanjem se počela baviti na fakultetu: naoko, ništa ozbiljno, pisala je fan fiction, ali nije prva autorica koja je iz svijeta amatera što pišu nastavke uspješnih romana slavnih pisaca prešla u vlastitu, originalnu literaturu.
Njezina opsesija bio je svijet Harryja Pottera sve otkako je u dvadeset prvoj godini prvi put pogledala film – napisala je nastavak serijala koji je brojio između 200 i 300 stranica.
Nikad ga nije objavila na nekoj od stranici posvećenih fan fictionu, no počela je razmišljati o vlastitoj priči.
Jednog dana, dok je šetala šumom, pala joj je na pamet slika – vidjela je kako iz zrcala izlazi žensko lice omotano dugačkim šalom i ta je "vizija" nije napuštala.
Taj je roman bio "Zimski zaručnici", u originalu "Les fiancés de l'hiver", a u engleskom prijevodu "A Winter's Promise".
Navodim i engleski naziv jer je na hrvatskom jeziku ove godine nakladnička kuća Hangar 7 objavila prvi dio (u prijevodu Mirne Šimat), a volite li fantastiku velike su šanse da ćete se brzo zakačiti i poželjeti pročitati nastavke.
Slijede "Nestali s Clairedelune" ("Les disparus du Clairdelune", odnosno "The Missing of Clairdelune"), "Sjećanje Babilona" ("La mémoire de Babel", odnosno "The Memory of Babel") i "Oluja jeka" ("La Tempête des échos", odnosno "The Storm of Echoes").
Ukupno serijal broji oko 2000 stranica na engleskom jeziku, odnosno oko 2500 u francuskom originalu.
Čitam trenutno četvrti dio na engleskom jeziku i potpuno mi je jasno zašto su prva dva dijela, u samo četiri godine, u Francuskoj prodana u 140 tisuća primjeraka.
U "Zimskim zaručnicima" upoznajemo glavu junakinju Ofeliju koja živi na arci Anima.
Naime, u dalekoj prošlosti dogodila se kataklizma, a svijet je razbijen u dvadeset jedan nebeski otok koji su postali arke.
Svaka od arki razvila se na drugačiji način, svaka posjeduje vlastiti, jedinstveni odnos prema vremenu i svaka ima svojeg duha sveprisutnih predaka – svojevrsno vječno božanstvo koje vlada arkom, a svi stanovnici njegovi su potomci i od njega/nje naslijedili su različite talente.Ofelija pripada animistima koji mogu oživljavati predmete – konkretno, ona je "čitačica" i kad skine posebne rukavice koje uvijek nosi, u stanju je iz predmeta koji drži u rukama pročitati njegovu prošlost: kako je nastao, kome je pripadao, a posredno i što su sve mislili i osjećali ljudi koji su taj predmet držali u rukama.
Pored toga, Ofelija ima i sposobnost prolaska kroz zrcala, a društvo toj introvertiranoj i neobičnoj djevojci pravi njezin šal – svojevrsna varijacija golema; Ofelija ga je oživjela i sad su ona i šal nerazdvojni, dijele misli i osjećaje.
"Zimski zaručnici" počinju otkrićem da se Ofelija mora udati: najutjecajniji ženski klan na Animi pronašao joj je supruga s druge arke, otresitog i nesimpatičnog Tora iz klana Zmajeva na arci Pol.
Ofelija mora napustiti svoju obitelj i slijediti zaručnika na udaljenu hladnu i ledenu arku.
No pitanje je zašto su odabrali baš nju? Zašto mora skrivati svoj identitet? Premda to još ne zna, postala je pijun u krajnje smrtonosnoj zavjeri koja će imati posljedice za čitav svijet…
Dio tajne uspjeha ovog serijala sigurno je u tome što je Ofelija naoko iznimno fragilna i nije osobito fizički privlačna – jedva da vidi bez naočala, iznimno je nespretna i stalno udara u predmete koji joj se nađu na putu ili ih ispušta iz ruku.
Čini se da nema šanse preživjeti na iznimno agresivnom Polu koji nastanjuju klanovi zastrašujućih vještina – jedni imaju nevidljive kandže kojima mogu ozlijediti, drugi su vrhunski iluzionisti i manipulatori, treći šarmeri koji mogu ubacivati misli i slomiti otpor onih koji nisu osobito mentalno jaki…
No Ofelija će se, uz pomoć novih prijatelja, redom osebujnih karaktera, dobro snaći na Polu, a vama je – ako se odlučite čitati serijal – zagarantirana vrhunska zabava za cijelo ljeto.* Recenzija je originalno, u skraćenom obliku, objavljena u magazinu Globus.
 
Betty Smith
Jedno drvo raste u Brooklynu
Tanja Tolić
U vrijeme Drugog svjetskog rata jedan marinac piše Betty Smith: “Ne mogu objasniti emocionalnu reakciju koja se zbila u mojem mrtvom srcu… Kroz mene je prošao val samopouzdanja i možda ovaj momak ipak ima šansu preživjeti u ovom svijetu.”.
Svako peto pismo koje je dobivala u to vrijeme počinjalo je istim riječima: “Draga Francie…” Mnoga pisma slali su joj vojnici, koji su na ratištu čitali meko izdanje romana “Jedno drvo raste u Brooklynu” što ga je tiskala vojska, no nisu se samo muškarci u uniformama poistovjećivali s mršavom djevojčicom iz Brooklyna, glavnom junakinjom njezina najpopularnijeg od četiri romana: dugo nakon 1943. godine, kad je ovaj kultni američki roman prvi put objavljen, bilo je gladnih i siromašnih ljudi diljem Amerike.
Nikad ih neće ni nestati.
Lawrence, jedna od prvih žena urednica u nakladništvu, roman je proslijedila Saxtonu, jednom od najboljih urednika u to vrijeme.
Imao je mudar pristup rukopisima: pročitao bi ga, a onda ostavio na svojem stolu da odleži nekoliko tjedana.
Kad su ga pitali zašto, odgovorio je pragmatično: "Želim vidjeti hoće li mi knjiga sjesti, hoću li je se sjećati.
Često mi se rukopis jako svidi već za prvog čitanja, no ako impresija ne potraje, rukopis odbijam." Rukopis Betty Smith izazvao je komešanje, Saxton je u pismu pita jesu li likovi u romanu zapravo stvarni ljudi.
Betty Smith doista je opisala svoj život, usporedbom s biografskim podacima jasno je da je tek manji dio romansirala.
Često je znala govoriti da je na nju utjecao Thomas Wolfe i njegova kratka priča "Only the Dead Know Brooklyn" (Samo mrtvi poznaju Brooklyn).
Sve je bilo krivo u toj njegovoj priči: "Uhvatio je izgubljeni osjećaj Brooklyna, no njegove priče nisu bile autentične.
To me potaknulo da napišem što ja znam o Brooklynu, da pokažem kakav zaista jest."
Taj je Brooklyn u njezinu romanu tajanstven poput sna, kuće i ulice ne izgledaju stvarno, kao ni ljudi.
“Sasvim su stvarni – kad se tuku i viču jedni na druge.
Siromašni su i prljavi”, kaže Francie njezin godinu dana mlađi brat Neeley.
“Ali, to je kao da sanjaš siromaštvo i svađu.
Oni to zapravo ne osjećaju.
Kao da se sve događa u snu”, odgovara mu sestra.
Nada je ono pernato biće, rekla je Emily Dickinson – ne bi se u nju baš trebalo pouzdati, pokazuje iskustvo – no kao i Dickinson, i čitatelji i junaci romana Betty Smith, tu nadu čuju "u kraju najvećeg mraza, / na morima što prijete crno; / a ipak u oskudici najtežeg časa / Nije ni zaiskala zrno."
U obitelji Nolan nada se živi kroz glad za životom, pjesmu i maštu.
“Uvijek gledaj kao da sve vidiš prvi ili posljednji put.
Tako će ti vrijeme provedeno na ovom svijetu uvijek izgledati čudesno”, kaže baka Francie, a njezinoj majci, svojoj kćeri Katie, daje lekciju života: “Dijete mora posjedovati nešto vrijedno što se zove mašta.
Dijete mora imati skriveni svijet u kojem žive bića koja nikada nisu postojala.
Mora vjerovati.
Za početak, mora vjerovati u bića koja nisu s ovoga svijeta.
Zatim, kad svijet bude previše ružan za život, moći će se vratiti i živjeti u svojoj mašti.“
Katie je imala snažnu želju za opstankom koja ju je pretvorila u borca.
Njezin suprug Johnny je čeznuo za besmrtnošću, što ga je pretvorilo u beskorisnog sanjara.
I u tome je bila velika razlika između to dvoje koji su se jako voljeli.
"Mama je imala dvadeset devet godina.
Imala je crnu kosu, smeđe oči i spretne ruke.
Bila je lijepo građena.
Bila je kućepaziteljica i čistila je tri stambene zgrade.
Tko bi pomislio da mama riba podove kako bi prehranila njih četvero? Bila je tako lijepa, vitka i puna života, a iz nje su uvijek prštali veselje i radost.
(…) Svi su govorili kako je šteta što tako lijepa žena kao što je Katie Nolan riba podove.
Ali što joj preostaje s obzirom na to kakav joj je suprug, govorili su.
Moralo se priznati da je Johnny Nolan u svakom slučaju bio naočit, šarmantan muškarac, daleko bolji od bilo kojeg drugog u susjedstvu.
Ali bio je pijanica.
"Johhny Nolan glazbenik je i konobar bez stalnog zaposlenja; ne jednom u romanu je okarakteriziran kao slabić, doduše šarmantan.
Obitelji Nolan činili su slabi, talentirani muškarci.
Obitelj Rommely sastojala se pak od žena jakih osobnosti.
Rommelyjeve djevojke: majka Mary, njezine kćeri Evy, Sissy i Katie, i Francie, koja će odrasti kao Rommelyca, iako se prezivala Nolan, sve su bile vitke i nježne, imale su velike oči i mekane, blage glasove.
Ali bile su sazdane od tankog, nevidljivog čelika.
Katie vrlo brzo nakon udaje postaje jasno da će u obitelji ona morati naporno raditi; kad rodi najprije Francie, a potom i Neeleyja, razjasni joj se i da će u tom mukotrpnom radu i brizi biti uglavnom sama.
Johnny ponekad kući donese koji dolar, sve napojnice troši na piće.
Obitelj gladuje: kad bi ponestalo hrane i novaca, Katie i djeca pravili su se da su istraživači koji otkrivaju Sjeverni pol, zarobljeni su u pećini tijekom vijavice i ostalo im je vrlo malo hrane.
To malo moralo im je potrajati dok ne dođe pomoć.
Katie bi podijelila hranu iz kuhinjskog ormara i nazvala to racijama, a kad su djeca poslije ručka još bila gladna, rekla bi im: “Hrabro, ljudi, pomoć nam stiže.”
Kad bi došli do nešto novaca, Katie bi kupila namirnice i, kako bi proslavili, mali kolač u koji bi zabola zastavicu uz riječi: “Ljudi, uspjeli smo.
Osvojili smo Sjeverni pol.” Prehrana im se uglavnom sastojala od starog kruha, mlijeka u prahu i kave, luka, krumpira i ponekog dodatka koji bi u zadnji tren kupili za jedan peni.
Ponekad su imali banane.
Za Francie svaka je subota počinjala odlaskom na skupljalište otpada.
Ona i njezin brat Neeley, kao i druga djeca u Brooklynu, skupljali su stare krpe, papir, metal, gumu i drugi otpad i čuvali ga u zaključanim podrumskim odjeljcima ili u kutijama skrivenima ispod kreveta.
Otpad bi prodali, a od sitniša koji bi zaradili polovicu bi potrošili na slatkiše, a ostatak ubacili u kasicu napravljenu od limenke, koja je čavlima bila prikucana za pod u najmračnijem kutu ormara.
"Jedno drvo raste u Brooklynu" u mnogo čemu je pedagoški roman: najviše je lekcija kako izdržati siromaštvo.
No Rommelyce su – Betty Smith ne dopušta čitatelju da zaboravi – sazdane od tankog, nevidljivog čelika.
Baka Mary je nepismena, Katie i Johnny znaju čitati i pisati, ali nisu završili osnovnu školu jer su morali kao djeca početi raditi.
Limenka u kutu ormara nije dovoljna da se njihova djeca izvuku iz siromaštva; Katie riba podove i jasno shvaća da njezinu djecu može spasiti samo – obrazovanje.
Francie i Neeley će završiti osnovnu školu, upisat će ih u srednju, mašta kako će Neeley postati liječnik, a Francie svakako mora na fakultet jer je pametna.
Priprema ih od djetinjstva, po savjetu svoje nepismene majke: svaku večer djeci, dok sama ne nauče čitati, sama pročita jednu stranicu iz Biblije i jednu stranicu iz Shakespeareovih Sabranih djela.
Gladuju, ali do puberteta djeca znaju napamet "Julija Cezara".
Ali nije, naravno, samo to (bio) razlog popularnosti.
Stvar je u nadi koje se Nolanovi ne mogu zasititi i stvar je u onoj emocionalnoj oluji što budi mrtva srca.   
 
Hideo Yokoyama
Sedamnaest
Tanja Tolić
Ako ste prije četiri godine pročitali “Slučaj 6-4”, onda znate što možete očekivati.
Hideo Yokoyama potpuno je izvan važećeg kanona krimića i trilera, što njegovim romanima, samo naoko paradoksalno, daje priliku da žive mnogo dulje od prosječne napetice mekog uveza koju ćete kupiti u pošti ili na aerodromu.
Japanska književna zvijezda suvremeni je Henry James kriminalističkog žanra: sve se kod njega odvija sporo i, sjećamo se, vrti oko "unutarnje drame moralne svijesti".
Jedina razlika u odnosu na veliki hit "Slučaj 6-4" jest što je "Sedamnaest" dvjesto stranica kraći i napisan je devet godina ranije (iako nama dolazi kasnije, u izdanju Znanja i prijevodu Mirjane Čanić Kukilo i Nebojše Buđanovca).
U drugoj pripovjednoj i vremenskoj liniji, koja se zbiva 1985.
godine, dakle prije sedamnaest godina (odatle i engleski i hrvatski naslov romana, japanski u prijevodu glasi “Penjačka groznica”), Yuuki ima četrdeset godina i jedini je član redakcije koji ima neobičnu titulu “lutajućeg novinara”.
Ubrzo doznajemo zašto: pet godina ranije dogodio se incident u kojem je u prometnoj nesreći koja jako nalikuje samoubojstvu poginuo mladi novinar Ryoto Mochizuki, i to nakon redakcijske svađe u kojoj ga je Yuuki naribao zbog neprofesionalnosti.
Yuuki njegovu smrt nosi na duši, uvjeren je da je potpuno nesposoban da ikome bude šef i zbog toga redovito odbija promaknuća na uredničku poziciju.
No ovoga puta to mu neće uspjeti jer baš kad se sprema s prijateljem iz marketinga Kyoichirom Anzaijem popeti na Tsuitate, stiže vijest da se u blizini srušio jumbo jet Japan Air Linesa.
Nakon što je potvrđeno da se nesreća dogodila u njihovoj prefekturi Gunma, Yuuki postaje šef deska za nesreću JAL-a.
Pad jumbo jeta u Japanu u kolovozu 1985.
godine doista se dogodio, točno onako kako je opisano u romanu, a budući da je u to vrijeme radio kao istraživački novinar u Gunmi, Hideo Yokoyama izvještavao je o nesreći.
Stigao je na mjesto pada na planini Osutaka nakon što je više od osam sati pješačio bez označenih ruta i planinskih staza, piše u predgovoru.
Teren je bio strm, nepojmljivo uzak, a tek rijetki sretnici među novinarima nisu slučajno nagazili na truplo.
Nakon zalaska sunca proveo je noć na planini, okružen dijelovima tijela koji više nisu nalikovali ničemu ljudskom.
To ga je iskustvo obilježilo za život, dobrim dijelom je i presudilo tome da napusti novinarstvo i posveti se književnosti.
Avion Japan Air Linesa, let 123, nekontrolirano je zalutao u prefekturu Gunma 12.
kolovoza 1985.
Bio je to američki Boeing 747S, s petnaest članova posade i 509 putnika, a letio je iz zračne luke Haneda u Tokiju prema Osaki.
Većina putnika bila je ili na poslovnom putovanju ili na putu da provede ljetne praznike za vrijeme Obona s obitelji, pa je zrakoplov bio dupkom pun.Avionska nesreća u Japanu 1985.
godine do danas je ostala najveća nesreća svih vremena u kojoj je sudjelovao samo jedan avion.
Sve o nesreći možete pronaći na internetu, ništa nije ostalo tajnom, stoga ni Yokoyama zaplet nije mogao isplesti oko same nesreće niti napisati klasični krimić ili triler – “Sedamnaest” je zapravo više situacijska drama.
Umjesto toga, sav zaplet se gradi oko toga kako Vjesnik sjevernog Kanta izvještava o nesreći: ovdje nema ni zločina, ni ubojstva – sva psihološka napetost gradi se na međuljudskoj dinamici zatvorene zajednice, u ovom slučaju novinske redakcije.
Naoko, ništa posebno, no od takvih društvenih dinamika zapravo nema ništa zanimljivije čak i ako vam novinarstvo nije, kao u mojem slučaju, već trideset godina profesija i opsesija.
Vjerujem da će ovaj roman stoga biti najzanimljiviji mojim kolegama novinarima.
Sve je tu, sve ono s čime svakodnevno živimo: jurnjava za informacijama, tjeskoba da se stigne do roka, neprestana borba da se dozna više od kolega, pohlepa za ekskluzivom, borba s nadređenim urednikom, cenzure i pogodovanja, dugi i opasni prsti politike, prezir uprave i marketinga koji su uvjereni da novine žive zahvaljujući njima i oglasima, privatni život koji pati, ljutiti supružnici, otuđena djeca, alkoholizam i tajno bratstvo (nikad sestrinstvo!) koje može razumjeti samo netko tko je ginuo za nešto tako kratkotrajno kao što je vijest.
No vjerujem da bi roman mogao biti zanimljiv i "običnim" čitateljima jer tako je malo knjiga i serija koje doista uspiju konzumenta uvjeriti da je novinarski kaos stvaran: nas, novinare, prijatelji i obitelj često nagovaraju da napišemo roman o životu u novinskoj redakciji, mi (ili barem ja) redovito odgovaramo da nitko ne bi povjerovao u tu priču – kad se stavi na papir, odjednom zvuči nestvarno.
Yokoyami je uspjelo poništiti upravo taj element fantastičnosti, lažnosti: čitatelj nema dojam da pretjeruje.Japanska novinska redakcija iz 1985.
godine krajnje je tradicionalna: žena gotovo i nema, a ako ih ima, kuhaju kave i guraju kolica nepokretnog direktora novina.
Ti fini, delikatni Japanci redovito se klanjaju i ispričavaju jedni drugima šaljući si pisma – iz današnje (zapadne) vizure to je gotovo komično – da bi već u idućem trenutku potisnuta agresija zbog povrijeđenog ponosa i taštine buknula i eto ih, šaketaju se.
Osnovica i ovoga romana, spomenula sam, dilema je s višestrukim i proturječnim etičkim smislom, "unutarnja drama moralne svijesti", no ovdje je kompliciranija jer se sve odvija u novinskoj redakciji, a šef deska Yuuki svakodnevno mora birati između ekskluzive i etike, velikih i malih života.
Novinarstvo je surovo zanimanje: već novinar početnik vrlo brzo shvati da svi životi ne vrijede jednako, da nije svaka smrt tragična i da nije svaki gubitak života jednako važan.
Yokoyama je fantastičan portretist ljudskih duša: svaki od likova je mala, ali precizna, minuciozna studija karaktera.
Yuuki nije vrsta junaka kojeg ćete automatski zavoljeti, ili prihvatiti, samo zato što je glavni junak romana koji čitate.
Japanski književnik nimalo ne olakšava čitatelju identifikaciju s junakom, često nužnu da bi se roman uopće mogao čitati. Zvuči kao zen-koan, ali nije.
Ima veze s posebnom vrstom penjačke groznice – onom novinarskom.
Ključno je pitanje u kojem trenutku odustati.
 
 
Sophie Daull
U kamenom koritu
Vanja Kulaš
Što misliti o sudbini žene koja je puno prerano i potpuno tragično ostala i bez majke i bez kćeri? Što se uopće o tome može reći ako znamo da je njezinu mamu nasmrt izbo mladić s kojim se ta depresivna 45-godišnjakinja nakon teškog razvoda povremeno viđala, da bi je godinama kasnije, upravo u dobi u kojoj je njena majka ubijena, zadesila još gora nevolja, iznenada joj umire šesnaestogodišnja kći.
Jedan je to od scenarija koji, reklo bi se, ne funkcioniraju, jer statistički je pogrešan, iskustveno incidentan, naprosto neuvjerljiv – previše je to tragedije za jedan život.
U vremenu manijakalnog forsiranja sreće neprimjereno je, maltene i nemoguće da je netko baš u tolikoj mjeri nesretan; da je ta kći i majka lik, s takvim teretom ne bi prošla kod urednika/producenata, trebalo bi je "rewritati", da je pak stvarna osoba, nikoga osim pratitelja crne kronike ili kakvog kanibalskog konzumenta bulevarskih novina ne bi takva zanimala – nesreća je u ovo naše doba stvar lošeg stila i manjka pristojnosti.Žena s tako strašnim usudom, inače književnica, produkt je fikcijskog pisma Francuskinje Sophie Daull, glumice s tridesetogodišnjom karijerom, dramske edukatorice i u međuvremenu nagrađivane spisateljice (priznanje književnog časopisa Lire za debitantski roman i Europska nagrada za književnost), no ako odrednici fikcionalnog pridodamo prefiks "auto" optika će se promijeniti, sasvim drugačije postavit ćemo se prema toj dotad uznemirujućoj, ali ipak, kako smo mislili, tek literarnoj zbilji.
U nevelikom romanu naslovljenom prilično nezapamtljivo, ali simbolički opravdano "U kamenom koritu" ("Au grand lavoir", 2018.) fikcionalizirala je Daull i sa svakim svojim čitateljem bez imalo patetiziranja ili pokušaja emocionalne ucjene podijelila dvije tragedije, ultimativne i doista proživljene, koje su je snašle 1985.
i 2013.
godine.
Dok se u ovom romanu, prvom njenom koji dobivamo na hrvatskom (prev.
Vlatka Tor, Naklada Ljevak, 2022.) fokusirala na gubitak majke, svoj romaneskni debi "Camille, mon envolée" (2015), pisala je, kako u jednom razgovoru kaže, "da bi svaki dan, nekoliko sati, provela u društvu preminule kćeri, da bi nastavila, u njenoj odsutnosti, razgovarati s njom".
Autorica rođena 1965.
uspjela je u svega stotinu i pedeset stranica utisnuti i umjetnički reinterpretirati iskustvo koje ju je moralo bazično izmijeniti, a učinila je to autorski domišljato i ljudski mudro, poigravši se s pripovjednim perspektivama i narativnim modalitetima.
Svoju intimu, točnije njezin negativ, sav taj mrak koji automatizmom poništava svaki životni smisao, Sophie Daull – sudeći po intervjuima i književnim nastupima sjajna žena iskričave energije i uzbudljivih razmišljanja – počinje ispisivati zatomivši osjećajnost, pa glas svog bezimenog alter-ega otpušta postupno dok nam dijelom detaljno, dijelom u elipsi, ne predstavi svoju žensku, okrnjenu obitelj.
Takvim prosedeom ona svojem bizarnom slučaju sa senzacionalističkim potencijalnom, jer takvim bi ga tretirali mediji, vraća dignitet, a sebi dozvoljava o(p)stanak, pomirena sa sviješću da protiv smrti nije imala šanse, da njih dvije nije mogla spasiti, ali da ima pravo živjeti.
Knjiga je artistički nusprodukt odluke da više ne živi kako je desetljećima bila prinuđena, kako je samoj sebi nametala: "I ja služim doživotnu kaznu.
U kloaki ustajale žalosti, prisilne amnezije, glibovitog potiskivanja, koja se na koncu isušila i postala diskretno odvratna.
No nakon trideset godina koje sam provela u tom genijalnom sarkofagu, krasta me svrbi, rana progovara.
Procurilo je nešto što treba dobro oprati, s puno vode." (str.
14) Pisanjem u koje se upušta u zreloj dobi pokušava, kako govori, poput tapiserije istkati roman gdje će simbolički povezati dvije njoj najvažnije osobe, dvije žene iz njene najuže familije koje se nisu dospjele upoznati, jer baka je umrla, morala je umrijeti, godinama prije rođenja unuke.Riskantno, ali razumljivo, ako ga sama napiše, ako ga iznova stvori, ništa joj taj luđak neće moći, pripadat će on njoj, a ne više ona njemu, a evo kakvo mu je alternativno postojanje namijenila.
Po izlasku iz zatvora odakle je prijevremeno otpušten zbog besprijekornog vladanja, a zahvaljujući socijalnoj službi koja skrbi o takvima kao on (zapitat ćemo se tko brine o preživjelima, o kolateralnim žrtvama poput Sophiene književne dvojnice, i što je s onima koji nemaju sposobnost samoiscjeljenja kroz stvaranje), dobiva zaposlenje u nekom prašnjavom provincijskom gradiću, radit će na uređenju javnih površina.
Posao rutiniziran, nalik zatvorskim aktivnostima u kojima je rado sudjelovao, koji ne zahtijeva komunikaciju s klijentima pa ni s kolegama, savršeno mu odgovara.
Nakon smrti partnera živi sam, ne pravi probleme, pasivan je i neprimjetan, druži se katkad s razvedenim kolegom s posla, no slučajno uhvaćena emisija iz kulture označava rez u njegovoj kolotečini, televizijska najava jedne književne večeri unijet će nemir i promijeniti sve. 
Vrtlar – zanimljivo da ubojici autorica dodjeljuje baš to jednostavno, a plemenito zanimanje – u danima koji ga dijele od susreta koji priželjkuje, od kojeg strepi, prevrtat će sjećanja na finu, crvenokosu ženu koja mu te večeri načas zaposjedne televizijski ekran, a u njegov gradić samo što nije stigla na predstavljanje svoje knjige; ženu koju, shvatit će, poznaje od srednje škole, a knjiga u kojoj ona piše o ubojstvu svoje majke, očito, o njemu je.
Svatko od njih se, zamjećujemo, kroz fabulu kreće linearno, on predvidljivošću svoje svakodnevice, ona, i ne znajući tko je na odredištu iščekuje, vlakom prema točci ogleda ili čak oprosta, a kad do toga dođe, "tišina će biti veličanstvena, nuklearna" (str.
151).
Kroz umjetnički proces sagledavanja pa i savladavanja traume pripovjedačica uspostavlja odnos između ta dva arhetipski suprotstavljena entiteta.
Na književnom susretu, u lokalnoj knjižari, dogodit će se katarzičan moment za oboje, slikovito opisan kao mistično iskustvo za sve okupljene, no ono što je i važnije od tog izuzetnog pasusa koji vuče na podcrtavanje i prepisivanje (kao uostalom i mnogošto u ovoj knjizi), pritajena je jeza u umirujućoj banalnosti malomještanskog življenja koju autorici uspijeva kontrolirati do efektne kulminacije.
Tri, dakle, romana pamtljive atmosfere, prevedena kod nas u posljednjih petnaestak godina, a koji se izdvajaju kao netipična promišljanja o velikim, i privlačnim i odbojnim, temama poput gubitka, patnje, krivnje, izbjegavši zamke zbog kojih bismo uobičajeno zazirali od narativa o (blizini) smrti.
"U kamenom koritu", roman koji već naslovom najavljuje uranjanje, sapiranje pa i ozdravljenje, čija autorica fikciju uspoređuje s varikinom, u mnogo je točaka ono što razumijevamo kao suvremenu francusku prozu, nevelik, prorahljen, ali semantički zahtjevan, narativno u neku ruku eksperimentalan, ili bar postupcima neočekivan, emocionalno suzdržan, kompozicijski asimetričan, na površini ciničan (npr.
ovako: "O ljubavi na ovom svijetu više ne može biti ni spomena, ubio ju je zaglušan smijeh sadističkog boga, razbludnog i pobjedonosnog", str.
55).
Na mahove humoran, toliko blago da ćemo se zapitati jesmo li pogrešno shvatili, i to u tako neprikladnim trenucima da ćemo se posramljeno trznuti ako nam se omakne osmijeh.
Motivski i tematski zazoran, ukotvljen u pomaknutim odnosima i morbidnim, dramaturški potentnim situacijama, istodobno lirski suptilan i zaigrano brutalan – čitala sam ga mjestimice kao krasan omaž Genetu.
U ovakvim krhkim, gotovo providnim prozama i najsitnija nespretnost naliježe na pogođenu rečenicu kao golem teret i za cjelinu može biti kobna, zato treba istaknuti umijeće prevoditeljice čiji se osjećaj za ekspresivnost i poetičnost, ili točnije, za muzikalnost teksta, najsretnije preklopio s autoričinim, pa zahvaljujući objema dobivamo ovakva rješenja: "Na nekoliko sekundi krv je ponovno prostrujala mojim venama, onda se umočvarila među stranicama knjige, u podstavi moje jakne, tu u staklenoj posudi u kojoj drže ubojice.
Doživotno, tako su rekli." (str.
30) Umočvarila!, zar to nije prekrasno, ili ovo: "Marljivo radim bilješke, prikupljam ih kao da su strugotine marsejskog ili alepskog sapuna iz kojih ću oblikovati svoj vlastiti novi komad, svoj knjižni blok." (str.
25) Ili ovaj intrigantni nesklad (iz ubojičinog solilokvija): "Ono što je od mene još bilo živo pulsiralo je izvan mene, tri metra dalje, u jakni, kao što je prije trideset godina sklopivi nož pulsirao u plišanom medi." (str.
29) Ili ova poetična jezivost: "Posmrtno uređivanje živog čovjeka u raspadanju, svadbene pripreme za civilno partnerstvo s rojem prokletih muha.
Želio sam imati nož u džepu i hostiju pod jezikom.
Kad sam sjeo u bus, izgledao sam kao svježe iskovan krivotvoren novčić." (str.
117) Daull je, iz ovih primjera je evidentno, stilski jaka, ponegdje bravurozna, sklona ludičkim, čak zaumnim kompozicijama koje će frapirati ljepotom i lediti stravom; upravo te slike pozivaju na ponavljana čitanja, ali u novim otvaranjima knjigu nećemo promatrati kao čvrsto ustrojen roman, nego kao vještom rukom raspršenu poeziju.Osmisliti navike, osjećaje, želje, kolebanja – ukratko, ljudskost – nekome koga ne poznajete, a tko vam je na nezamisliv način zašao u život samo da bi ga uništio, omogućiti mu, barem u kontroliranim uvjetima vlastite literarnosti, pokajanje i novu priliku, a sve to poetizirajući fakte koje bi logičnije bilo zauvijek zakopati u najrubniji zakutak svijesti, s čisto ljudske strane djeluje jedva moguće, nadnaravno i moćno, u književnom je pak smislu lijepo svjedočiti kako se akumulirana patnja transformirala u umjetnost pa se ta duboko unesrećujuća materija na koncu raspisala osebujno, drsko, duhovito i, da, vrlo, baš vrlo živo.
 
Seán O’Hagan
Vjera, nada i krvoproliće
Tanja Tolić
Žena kojoj je preminuo suprug je udovica, muškarac je udovac, dijete koje je ostalo bez roditelja nazivamo siročetom.
Nema naziva za roditelja koji je izgubio dijete.
Topografija tuge u kroničnom je nedostatku riječi; kad smrt uzima, doslovce otima komade tijela, mjesta na kojem su živjeli naši mrtvi.
Nema veće ili manje tuge, ali ima neizrecivih, koje se odupiru prirodnom poretku stvari – djeca ne bi trebala umirati prije svojih roditelja.U prvim, mučnim tjednima prvog lockdowna u Ujedinjenom Kraljevstvu u ožujku 2020.
godine Nick Cave i novinar The Guardiana Seán O'Hagan redovito su razgovarali telefonom.
Poznaju se više od trideset godina.
U jednom od tih razgovora O'Hagan je predložio Caveu da naprave knjigu u obliku niza intervjua.
Na to ga je potaknuo časopis Paris Review koji je pod palicom svog prvog urednika Georgea Plimptona uzdigao iscrpni književni intervju na razinu umjetnosti.
Klasični intervjui Paris Reviewa često su bili otvoreno osobni, ali i informativni.
I tako su jedne srijede ujutro u kolovozu 2020.
godine Cave i O'Hagan započeli snimati razgovore, a taj je ritual s prekidima trajao do sljedećeg ljeta.
Sumnjam da je O'Hagan slutio što će dobiti kad je predložio da zajedno napišu knjigu.
Računao je, kako piše u pogovoru, da je Cave ona vrsta tekstopisca – kantautora – koji može "izdržati" formu dugačkog intervjua.
Više od dvadeset albuma u karijeri, preko dvjesto pedeset napisanih pjesama, uostalom višedesetljetna borba s ovisnošću o heroinu jamčili su da će biti materijala za razgovor.
No Seán O'Hagan je izgubio brata, što je Cave znao, a glazbenik je izgubio sina, što su znali svi, a kad se spoje dva gubitka i dvije tuge usred pandemije – koja je pokazala da postoje i gore stvari od smrti: samotna smrt i samotni pogreb u metalnom lijesu – onda dobijete iskren razgovor.
Zapravo, evanđelje.
Pretpostavit ću da ste dosad u životu već iskusili gubitak.
To možda nije nužno bila smrt, ali bila je neka vrsta katastrofe.
"Viđamo to svakodnevno", govori u knjizi Nick Cave, "raspad braka ili neki potez koji ostavi tragične posljedice na život, ili neki zdravstveni problem, ili izdaja, ili javno sramoćenje, ili raskid kad jedna strana ostane bez djeteta, bilo što." Vama, dakle, koji ste doživjeli neki vid gubitka, "Vjera, nada i krvoproliće" bit će poput ruke što se proteže preko crne jame i možda vas – ako gubitak još traje – zadrži da ne padnete.
Cave pjeva glasom koji ćete prepoznati; još važnije – nudi ljekovite trave, zašiva rane, izgovara molitve i baca čini protiv kletvi.
Bol zbog gubitka je pakao, stoga se prihvaćaju sve medicine, sve čarobne inkantacije, Božja pomoć čak i ako ste ateist.I na kraju detaljno, opisujući trenutak nakon što je primio vijest telefonom o Arthurovoj pogibiji.
Sjeća se samo da je sjedio na stubištu iza kuće, daleko od svih, pušio i osjećao kako mu tijelo strahovito drhti, kao da će mu neka nepoznata sila izletjeti kroz vrhove prstiju.
"Imao sam osjećaj da ću fizički prsnuti, da ću, učinim li ijedan nagli pokret, doslovce eksplodirati koliko sam bio obuzet očajem.
A onda sam sjeo pokraj kreveta, na kojem je Susie potpuno nepomično ležala u mraku, poput kamena, zatvorenih očiju, a ja joj govorim 'Tu sam, dušo, tu sam', ali nisam, uopće nisam tamo, razbacan sam na sve strane u milijun jebenih komadića."
Cave, naoko paradoksalno, odlazi na posao.
Treba dovršiti album "Skeleton Tree", koji je objavljen u rujnu 2016.
godine, no mnogo više od toga treba mu bilo kakva struktura, nešto za što će se pridržati.
I Cave i njegova supruga Susie užasnuti su tim albumom, jer im se odjednom čini da svi tekstovi pjesama, napisani prije njegove pogibije, prorokuju Arthurovu smrt.
Nekoliko puta u razgovoru s O'Haganom govori da ne zna kako su on i supruga preživjeli taj gubitak, no utočište nalazi u vjeri, u tome što, kako postaje stariji, "shvaćam da je već samo traganje možda religiozno iskustvo – želja za vjerovanjem i čežnja za značenjem, kretanje prema neizrecivom"."Ghosteen" Nicku Caveu donosi začudan kreativni zaokret, osjećaju to i njegovi slušatelji – brojni će i sami u "Ghosteenu" pronaći utjehu u vlastitim procesima tugovanja.
"To je sigurno album koji se čini kao da potječe odnekuda izvan mene i izražava nešto neizrecivo.
Ne znam kako to dobro objasniti, Seán, osim možda je Bog sama trauma", govori u knjizi.
Bog je trauma? "Možda se tuga može shvatiti kao neka vrsta egzaltiranog stanja u kojem je osoba koja tuguje najbliže samoj biti što će ikada biti.
Zato što u tuzi duboko spoznaješ ideju ljudske smrtnosti.
Obuzima te najgora tjeskoba i doživljavaš vrhunac svoje boli – doveden si do krajnje granice patnje.
Kako ja to vidim, to stanje patnje ima jedan preobražujući aspekt.
Ono mijenja našu bit ili je iznova oblikuje.
Taj proces je užasan, no s vremenom se vratiš u svijet s nekom vrstom spoznaje koja ima neke veze s našom ranjivošću kao sudionika u ovoj ljudskoj drami.
(…) Čini mi se da u tom mračnom stanju, kao da je ideja Boga prisutnija ili možda bitna.
Zapravo se čini kao da su tuga i Bog nekako isprepleteni.
Kao da se u tuzi približavaš velu koji odvaja ovaj svijet od onog drugog.
Dopuštam si da vjerujem u takve stvari jer je za mene dobro da u njih vjerujem."
Tuga, pojašnjava Cave, može imati korektivni učinak.
Postavlja pred nas zahtjeve.
Traži od nas da budemo empatični, da imamo razumijevanja, da opraštamo unatoč vlastitoj patnji.
Ili da se pitamo, što je svrha svega toga? Što je svrha ičega od toga? Ponekad mu se čini, nastavlja, da su traumatični doživljaji, te oštre, užasne slike koje u nama žive i nasrću na nas usred noći, možda jedina autentična sjećanja koja imamo.
Sjećanja koja su toliko razorna da se nisu dala prilagoditi.
Ostatak naših sjećanja je tek pregršt izmišljotina koje postoje da bi našem životu dale neki oblik. 
"Nakon smrti moga sina postao sam osoba.
Ne napola osoba, već kompletna osoba.
Došao sam do točke kad sam shvatio da moram pronaći način kako dalje, ili ću propasti.
To je bila prekretnica, ali je trebalo vremena da je dosegnem.
Ili propadneš, ili te to promijeni, ili još gore, postaneš neka sićušna ljuštura koja se obavija oko nečije odsutnosti.
Ponekad se ožalošćena osoba zgrči oko svoga gubitka; okošta se i nemoguće je probiti taj oklop, a neki pak drugi krenu drugim putom, otvore se i rašire.
No evo što želim reći: to će se u nekom trenutku dogoditi svakome – demontaža vlastitog, poznatog nam bića.
To možda neće nužno biti smrt, ali bit će neki vid katastrofe.
(…) I to te ljude potpuno raznese u milijun krhotina i čini se da nema povratka.
Gotovo je.
Ali s vremenom se saberu, dio po dio.
A kad se to dogodi, često postanu drugačiji ljudi, kompletniji, ostvareniji, jasniji.
Mislim da se život svodi na to – umrijeti na neki način i ponovno se roditi.
To se ponekad dogodi i više puta, to naše komplicirano preslagivanje." "Vjera, nada i krvoproliće", bez ikakva cinizma, evanđelje je po Nicku Caveu, ali mnogo više svjedočanstvo kako nas naša ljudskost i ranjivost – meke točke naših bića koje najviše bole – na kraju mogu spasiti. 
 
Chris Bohjalian
Vještičji sat
Tanja Tolić
Gotovo je nemoguće prebrojiti žrtve tristogodišnjeg lova na vještice.
Često se tvrdi da je samo u Europi ubijeno devet milijuna vještica, no to ni izbliza nije točno.
Stručnjaci se slažu da je od 1450.
do 1750.
godine u Europi i tada kolonijalnoj Americi vjerojatno ubijeno između 35.000 i 50.000 ljudi.
Brojka je svejedno velika; većina ubijenih, do 80 posto, bile su žene."Vještičji sat" ne broji žrtve lažnih optužbi za vještičarenje, već prodorno zalazi u uzroke te masovne histerije iznikle na toksičnom spoju vjerske zatravljenosti, općeg neznanja i tvrdokorne mizoginije.
Junakinja njegova romana je dvadeset četverogodišnja Mary Deerfield koja se kao šenaestogodišnjakinja sredinom 17.
stoljeća doselila s roditeljima u američku koloniju – u Boston.
Mary je lijepa, nebesko plavih očiju i puti poput porculana, nažalost "jalova".
Pet je godina u braku s gotovo dvostruko starijim mlinarom Thomasom Deerfieldom i još nisu dobili dijete.
Thomasu je to drugi brak: prva supruga Anne Drury, s kojom ima odraslu, udanu kćer Peregrine, pala je s konja i slomila vrat, a uglednik, slomljen tugom nakon gubitka, ustrijelio je životinju.
Tko ne bi suosjećao s tako tankoćutnim muškarcem, vrijednim radnikom i predanim vjernikom koji se svake nedjelje moli u crkvi? Kome bi se točno Mary mogla požaliti da je Thomas vrijeđa, naziva je kurvom, govori joj da umjesto mozga "ima bijelo meso", a kad mu jelo posluži u drvenom umjesto u kositrenom tanjuru izudara je po licu ili baci na pod i na nju istrese zdjelu hladne salate jer je nezadovoljan što u obroku nema mesa? Mary šuti i trpi, skriva svoje modrice kapom, Thomas udara precizno i podmuklo, a kad netko za modrice i upita, s tugom se ispričava što svojoj nespretnoj ženi nije uspio pomoći da izbjegne vješalicu…
Sve će to promijeniti pomodne srebrne vilice koje Maryn otac James Burden brodom uveze iz Engleske: imaju tri zupca i plaše praznovjerne mještane jer podsjećaju na đavolje zupce, a kad Maryna majka nesmotreno kćeri pokloni osam komada, jednu od tih vilica okrutni Thomas zabit će supruzi u nadlanicu i slomiti joj nježne kosti šake.
Mary više ne želi trpjeti okrutnosti i podnosi Pomoćnom sudu zahtjev za razvod (danas bismo rekli zbog obiteljskog nasilja), no umjesto da je plemeniti suci zaštite od nasilna muža sklonog alkoholu, suđenje se pretvori u travestiju pravde: moralizira se o Marynu karakteru, ispituje se je li dobra vjernica poslušna mužu ili možda ne poštuje propisanu i dopuštenu stegu, a kad obiteljska sluškinja Catherine posvjedoči da je zatekla May kako u vrtu zakopava predmete kojima je navodno prizivala čarolije, sve su glasnije i optužbe da je Mary vještica…Kako suđenje i radnja odmiču, Bohjalian će pred čitatelja postaviti ultimativni "test vjere": pravda bi, bez sumnje, trebala biti na Marynoj strani, no možemo li je emotivno pratiti i kad odluči uzeti pravdu u svoje ruke? Kad posegne za "simbolom okrutnosti" iz Biblije, "oko za oko, zub za zub", možemo li opravdati tu kompenzaciju? Mary ni sama više nije sigurna u svoju "čistoću", možda je opsjednuta, samu sebe pregledava ne bi li našla vještičje bradavice ili đavolji znak, pa Bohjalian vješto stvara dvostruki zaplet za čitatelja: počinjemo sumnjati u moralnost glavne junakinje, dok se istodobno na sudu zahuktava bilježničko-pravni sukob koji autor romana, na početku svakog poglavlja, pojačava fragmentima svjedočenja toliko precizno izvedenima da se čini kako ih je doista prepisao iz pismohrane i isprava Pomoćnoga suda u Bostonu.
Gotovo nijedno ne ide Mary u korist.
"Vještičji sat" može se čitati kao napeta sudska drama: nimalo ne zaostaje za najboljim – televizijskim ili književnim – primjercima toga žanra.
Možete roman čitati i kao triler: gotovo pet stotina stranica čita se u dahu jer Maryna sudbina neizvjesna je do posljednje stranice, a Bohjalian je tako vješto izveo rasplet da čitatelj do samoga kraja vjeruje da će se dogoditi nešto sasvim drugo.
Što god odabrali, vjerujem da nećete moći izbjeći da "Vještičji sat" čitate i kao studiju slučaja koja razotkriva povijest nasilja prema ženama.
Koristeći žanr povijesnog romana, konkretno uski okvir američkog puritanizma u 17.
stoljeću u Novoj Engleskoj (tad je protestantsko-reformatorski pokret u Anglikanskoj crkvi bio na vrhuncu moralne i vjerske gorljivosti), autor uspostavlja jasnu vremensku crtu seksizma izniklog iz patrijarhata i mahnite religioznosti.
Puritancima su supruge, navodno, bile pomoćnice, no Mary se čitavo vrijeme predbacuje da se ne ponaša dolično, u skladu s položajem koji joj je dodijelio Bog, a na sudu se secira njezina intima – bračni spolni odnosi i što točno znači to što je nerotkinja.
Ispunjava li ona uopće ženske uloge, želi li ona uopće dijete, je li u pitanju božanska odmazda, bi li uzrok njezine jalovosti mogla biti ćudoredna trulež?   U kontekstu 21.
stoljeća, ovo se optužbe mogu učiniti smiješnima: povijesne romane, između ostalog, volimo toliko čitati upravo zato što govore o prošlosti.
Onome što je prošlo, zar ne? No književnost nerijetko udijeli lekciju realnosti, pa me slučaj Mary Deerfield, pametne žene oštrog jezika koju muškarci žele objesiti jer je britkijeg uma, podsjetio na nedavni slučaj u hrvatskoj praksi.
Zanimljivo, književnoj.
Znate za taj slučaj: ugledni enciklopedist uvrijedio se jer mu se nije svidio tekst o njegovoj autobiografiji koji je napisala književna kritičarka.
Uslijedila je salva uvreda na njezin račun, između ostalog ju je nazvao "frustriranom nerotkinjom" jer mu se navodno narugala zbog poznog očinstva.
Nije, neutralno je pisala o tome, spomenula je tu činjenicu samo zato što je autor obilato spominje sam u svojoj autobiografiji.
No… nazvati ženu nerotkinjom i dalje je ultimativna uvreda, jer "nije ispunila svoju žensku ulogu".
To nije samo seksizam, to je mizoginija, a puritanstvo, u svojem najgorem, nasilnom obliku i dalje živi.
Povijesni romani štošta nas mogu naučiti: nekad, recimo, mogu poslužiti i kao kratki priručnik za (književnu) samoobranu. 
 
 
Gabriela Houston
Dijete vjetra
Tanja Tolić
"Bijaše jednom jedna djevojčica, a ta djevojčica bijah ja." Tim je riječima Marin otac Yaris započinjao priču koju joj je pripovijedao od rođenja.
Bajku je Mara zaboravila, ali riječ su ostale i svako jutro ih sama sebi izgovara dok se budi na Stribogovoj planini u palači vjetra.
Mara je kći božice i smrtnika; neočekivano, neželjeno iznenađenje.
Prije mnogo godina, kći boga vjetra Striboga, Zevena, rekla je svojoj kćeri kako misli da je Stribog udahnuo život u njezinu zamrznutu utrobu ne bi li je kaznio zbog prisnosti s Yarisom.
Mari nije smetalo što ju je Zevena smatrala kaznom zato što je znala da je svojem ocu bila dar.
Njemu nije smetalo što Mara nema baš nikakvih čarobnih moći.Zaplet je to kratkog dječjeg romana "Dijete vjetra" koji je u biblioteci Stribor – što je drugi naziv za slavenskog boga Striboga – upravo objavila nakladnička kuća Znanje, u prijevodu Maje Klarić i s originalnim ilustracijama Alexis Snell.
Autorica romana Gabriela Houston rođena je u Poljskoj, ali ju je ljubav prema knjigama odvela u Englesku gdje je završila studij književnosti na Sveučilištu u Londonu.
Nakon nekoliko godina rada u izdavaštvu objavila je debitantski roman za mlade "The Second Bell", a očaranost slavenskom mitologijom i fantastikom nastavila se u romanu "Dijete vjetra", prvom dijelu duologije o djevojčici Mari i njezinu prijatelju Tornivu.
Knjiga je originalno objavljena 2021.
godine, a drugi dio, "Dijete oluje" (The Storm Child), bit će objavljen na engleskom jeziku početkom svibnja ove godine.
"Dijete vjetra" je bajka koja – vidljivo je već po imenima likova – inspiraciju crpi iz slavenske, najvećim dijelom ruske mitologije.
Houston je zadržala glavne karakterne odrednice slavenskih bogova: Stribog je bog vjetrova, ali samo onih zimskih; Dažbog (također i Dabog, Dajbog i Daždbog) u njezinoj je verziji bog ljetnih vjetrova, ne božanstvo sunca i vatre, i na otoku Buyanu živi s tri kćeri: Zorom Jutarnjom, Zorom Večernjom (božicom predvečerja kod nas poznatom i kao Danicom) i Zorom Noćnom – tri sestre koje se nikad nisu srele; Lešij koji Tornivu pokloni čarobnu i opasnu medvjeđu kožu šumski je duh; Baba Latingorka koja u romanu čuva kamen Alatir vjerojatno je inkarnacija Babe Jage.
Bajka Gabriele Houston napisana je jednostavnim, dječjim jezikom, vrlo je slikovita, a kao i svaka bajka koja počiva na narodnim pričama i mitovima djecu ne čuva od mračne strane života i teških po(r)uka.
Dječja književnost, kako kaže Peter Hunt (1945.), pionir proučavanja dječje literature kao akademske discipline, sposobna je imati dubok učinak na svoje čitatelje – djeca kroz nju otkrivaju, rastu i istražuju.
Hunt smatra da literatura djeci pomiče granice ("Children’s Literature", Wiley-Blackwell, 2003.).
Književnost ih uči o svijetu i upozorava na moguća pozitivna, ali i negativna iskustva u životu.Pedesetak godina, sve do 1970-ih, dječja mainstream literatura bila je odraz nevinosti koju su odrasli priželjkivali nametnuti djetinjstvu.
U 1980-ima i 1990-ima u dječju i mladenačku literaturu ušao je društveni realizam: iako ga neće iskusiti vjerojatno 90 posto djece, neugodan seks, nasilje, siromaštvo, rat i droge postoje i u dječjem svijetu pa trebaju postojati i u knjigama.
U tom smislu, dječja literatura može biti vrlo subverzivna, a njezina subverzivnost, naglašava Hunt, možda leži u tome što ona – kao i druge vrste književnosti namijenjene "potlačenim" skupinama – širi svoju poruku bez znanja vladajućih elita.
Ili riječima slikara Edwarda Ardizzonea: "Ako u tim knjigama nema ni nagovještaja o teškim stvarima, onda nisam siguran da igramo pošteno."
Žanr dječje literature danas ima bezbroj niša unutar kojih obrađuje teške teme: već dugo postoje slikovnice koje se bave "teškim" emocijama (dječjom tugom, bijesom, ljutnjom, ljubomorom…), smrću roditelja ili bliskih članova obitelji, razvodom, nasiljem i sl.
Te su knjige programatski didaktične: svjesne su da ne mogu zaštititi nevinost djetinjstva, ali barem daju upute za rukovanje gubitkom.
Gabriele Houston "Djetetom vjetra" izlazi iz tog okvira i vraća se u zagrljaj staromodne, necenzurirane bajke: niže nedaće bez upozorenja, djeca se ovdje moraju snaći sama.
Pritom poseže za nekoliko uobičajenih književnih tropa karakterističnih za dječju literaturu, osobito onu koja crpi inspiraciju iz mitologije: imamo lošu majku, gubitak roditelja, okrutne bogove i krhke ljude, ljubav koja zahtijeva žrtvu i putovanje junakinje koje nužno vodi u preobrazbu.
Kako navodi kritičarka, spisateljica i povjesničarka kulture Marina Warner u svojem predavanju pretvorenom u knjigu, "The Absent Mother, Or Women Against Women in 'old Wives Tales'", u većini bajki dobra majka obično umre na početku priče.
Gubitak majke jedan je od najčešćih, tipičnih i ponavljajućih strahova djeteta.
Umjesto dobre majke u bajkama se pojavljuje supstitut maćehe: moguće je, kako je tumačio austrijski psiholog i pisac Bruno Bettelheim, da smrt majke u bajci i njezina zamjena zlom maćehom zapravo zrcali odnos koji se mijenja između djeteta i njegove majke odrastanjem.
Zevena napušta Maru u trenutku kad je ona na pragu puberteta, dakle odraslosti, a u sebi utjelovljuje dihotomiju dobre majke i maćehe: ona je (dobra) majka po zadatku, dok je obveze majčinstva netko ne oslobodi.
Najbolje i najvoljenije bajke, tumači dalje Marina Warner, redovito su napučene figurama ženskog zla: u zemaljskoj ravni, maćehama i ružnim sestrama; na božanskoj, zlim vilama, vješticama, čudovištima.
Svega toga ima i u "Djetetu vjetra".
Priče koje su fokusirane na junakinju, mladu ženu koja najprije dugotrajno pati kako bi na kraju doživjela pravdu/osvetu i trijumf, često se usmjeravaju na ženu koja je izvor njezine patnje.
Marina majka, Zevena, glavni je izvor njezine nevolje: zaljubila se u ljudsko biće, a na svoje dijete, koje je bilo neželjeno, nije uspjela prenijeti nikakve čarobne moći, zbog čega Maru ne prihvaća ni Stribog.
Paradoks je što je Mara u jednoj stvari ista majka: kao što ona kreće spasiti mrtvoga oca, jer nalikuje svojem ljudskom ocu ("Lukava si kao tvoj djed, ali i brižna zbog velikog srca svojega oca.
Pazi na to srce, malena, jer te nijedna lukavost ne može poštedjeti boli koju će ti prouzročiti."), tako i Zevena ne može dočekati da prestane biti majka i vrati se svojem ocu, bogu vjetra, jer dijeli njegovu prirodu.
Marina majka u "Djetetu vjetra" ne umire, ali se odmah na početku definira kao "odsutna majka".
Mari kaže: "Ja sam samo ja, kćeri moja.
Nikad nisam tvrdila da sam nekome dobra." No Mara ubrzo gubi oba roditelja – bajka je pretvara u siroče, što je drugi uobičajeni trop u bajkama.
Strukturno, gubitak roditelja obično u bajci postane katalizator koji prisiljava glavnog junaka/junakinju na avanturu, putovanje ili poduhvat, što pak uključuje emocionalne/psihološke poteškoće, često simbolički označene preprekama koje se moraju nadvladati.
Sama putovanja su također simbolička – kroz njih dijete savlada gubitak, ali redovito prolazi i kroz preobrazbu.
Dijete na putovanju, nakon gubitka jednog ili oba roditelja, odraste.
Simbolički tako priča poručuje da nije moguće napustiti djetinjstvo bez da se izgubi roditelje – "rađanje" odrasle osobe podrazumijeva "smrt" roditelja.
Božanska priroda Zevene od početka nagovještava da će se Mara u nekom trenutku morati promijeniti – i otkriti i drugu stranu svoje prirode, onu manje ljudsku, manje empatičnu, hladniju (vjetrovitu) i površniju.
Golem emotivni kapacitet ljudskosti koju bogovi ne mogu doseći – ljudi se, iz ljubavi, žrtvuju jedini za druge – nužno mora doživjeti svoj kontrapunkt u slomljenom srcu.
"Dijete vjetra" već od naslova sugerira da je ovoj djevojčici promjena – sudbina.
"Dijete vjetra" lako se čita, prikladno je za uzrast od 10 do 14 godina, dakle za više razrede osnovne škole.
Nadam se da će učitelji ili knjižničari koji rade s djecom iskoristiti ovu bajku za razgovor s djecom: voljela bih čuti što oni misle o Marinoj nakani da spasi oca; kako doživljavaju njezinu hladnu majku; trebaju li se prijatelji žrtvovati jedni za druge; je li im "Dijete vjetra" tužna priča i zašto; zašto bogovi Mari cijelo vrijeme otežavaju; mogu li tuga i strah biti dio pustolovine; u koju bi se životinju oni voljeli preobraziti pomoću čarobne kože i sl.
Sva ova pitanja može, naravno, postaviti i roditelj ili druga bliska odrasla osoba.
Navijam za takav razgovor: mogla bi vas iznenaditi dječja čitanja i pronicljivost  njihovih odgovora, a "Dijete vjetra" svojom iznimnom maštovitošću pruža obilje tema za razgovor. 
 
 
Susanna Leonard
Madame Curie i snaga jednog sna
Tanja Tolić
"Mi poljski pozitivisti jednom za svagda prekidamo s onom zastarjelom predodžbom da su žene slabiji spol i ljudska bića drugog reda, sposobne samo da svojim muževima budu brižne pratiteljice, da rađaju i odgajaju djecu, održavaju kuću i imanje.
Štoviše, mi objavljujemo da su žene ravnopravne s muškarcima i da im pripadaju ista prava te ih pozivamo da se ubuduće posvete proučavanju matematike, fizike, medicine i svih drugih prirodnih znanosti."Bronia je odmah odlučila slušati predmete potrebne za studij medicine, Mania je htjela slušati fiziku i kemiju.
No u tom trenutku još je učenica koju u ruskoj gimnaziji opisuju kao "umišljenu, tvrdoglavu, svojeglavu i drsku, da je poput svoje kose, jogunasta i neobuzdana i da na ostale gleda svisoka".
Ima svega petnaest godina, a iako će gimnaziju završiti u šesnaestoj godini, daleko ranije od svojih vršnjaka – kao najbolja u svojoj generaciji, zbog čega je nagrađena i zlatnom medaljom – morat će pričekati na Tajnu akademiju do punoljetnosti.
Predmeti koje je potajno slušala omogućit će joj da upiše Sorbonu i postane – Marie Curie.
O autorici Susanni Leonard nisam uspjela pronaći ništa više od kratke biografske crtice na koricama knjige, no njezin roman "Madame Curie i snaga jednog sna", u izdanju nakladničke kuće Znanje i prijevodu Marija Režića, ugodno je iznenađenje.
Ne dopustite da vas zavara naslovnica romana (inače, preuzeta s njemačkog originala), koja prije sugerira ljubavni roman nego ozbiljno istraženu i jako dobro napisanu romansiranu biografiju.
Leonard u knjizi stavlja naglasak na djetinjstvo, mladost i ranu zrelost ove čudesne žene, fizičarke i kemičarke koja je provela pionirska istraživanja o radioaktivnosti i ujedno joj nadjenula ime.
Marie Curie, rođena kao Maria Skłodowska (Mania joj je bio obiteljski nadimak), bila je prva žena koja je osvojila Nobelovu nagradu, prva osoba i jedina žena koja ju je dobila dvaput (za fiziku i kemiju), i jedina od dviju osoba koje su Nobelovu nagradu dobile u dva različita znanstvena polja (Marie Curie za fiziku i kemiju, a Linus Pauling za kemiju i za mir).
Otkrila je elemente polonij i radij.
Sa suprugom Pierreom Curiejem podijelila je prvu Nobelovu nagradu koju je osvojila, a njih su dvoje prvi bračni par koji je osvojio tu prestižnu nagradu – obitelj Curie ukupno je dobila pet Nobelovih nagrada (Marie dvije, Pierre jednu, njihova kći Irène Joliot-Curie jednu, a suprug druge kćeri Marie Curie, Henry Labouisse, dobio je petu, Nobelovu nagradu za mir, kao direktor Unicefa).
Marie Curie ujedno je bila i prva žena koja je postala profesorica na Pariškom sveučilištu, a godinama je i istraživala mogućnosti medicinske primjene radioaktivnost radija.Pred nama, umjesto toga, izranja priča o osjetljivoj i pametnoj djevojčici koja u najranijem djetinjstvu žudi za majčinim poljupcima i zagrljajima.
U tom trenutku još ne zna da joj majka boluje od tuberkuloze i da joj uskraćuje dodire iz straha da je ne zarazi.
Djevojčica je to uronjena u knjige, strastveno željna znanja: nije joj trebalo samotno mjesto da se na njega zavuče; među ljudima koji mrmljaju, grde jedni druge ili se smiju mogla je biti sama, u potpunosti usredotočena na sebe.
"Kad bi se zadubila u neku knjigu, crtež ili računski zadatak, zaboravljala je svijet oko sebe, koliko god u tom trenutku bio glasan ili užurban."
No nije samo Mania iznimna, iznimne su sve sestre Skłodowske.
Nakon smrti najstarije Zofije, nakon gubitka obiteljske ušteđevine, Mania sa starijom Bronijom sklapa pakt, dapače sama ga predlaže u želji da ostvari i svoj i sestrin san: nakon završene gimnazije Mania odmah počinje raditi kao guvernanta i kućna učiteljica u obitelji Żorawski.
Sestri naređuje da ode u Pariz studirati medicinu na Sorboni, a ona će joj od svoje plaće slati novac za studij, stan i hranu.
Kad završi medicinu i otvori svoju ordinaciju, vratit će joj uslugu.
Tako je i bilo.
Kad se Bronia Skłodowska upisala na Sorbonu, tamo je medicinu studiralo više od tisuću studenata, a među njima svega tri žene.
Kad se Marie Skłodowska upisala na Sorbonu, na prirodoslovnom fakultetu u tom trenutku s njom studira svega dvadeset žena, u društvu više od tisuću muškaraca.
U Parizu je živjela krajnje skromno: u potkrovlju, s osnovnim namještajem i uz malu peć koju je rijetko palila jer nije imala dovoljno ugljena.
Nekih je noći Marie bilo tako hladno da bi ispraznila ormar i nagomilala svu svoju odjeću na prekrivač kreveta.
U osobito ledenim noćima na hrpu odjeće položila bi čak i stolicu.
Navečer bi ugrijala mlijeko za pripremu tople čokolade.
Usto je obično jela šnitu kruha i jednu jabuku.
Katkad bi pojela dvije jabuke.
I to je bila sva njezina večera.
Za doručak gotovo isto: šalica vruće čokolade, šalica čaja, šnita kruha i jedna jabuka.
Mogla si je priuštiti povrće i meso, ali rijetko bi joj palo na pamet da te namirnice kupi, a još manje da kuha.
Bila je opsjednuta kemijom i fizikom.Pierre Curie dugo je osvajao Marie – pristala se udati za francuskog znanstvenika tek nakon uzastopnih prosidbi, a Curie je čak bio spreman napustiti život i karijeru u Francuskoj i preseliti se zbog Marie u Varšavu, makar radio samo kao učitelj francuskog.
Taj nježan i obziran muškarac pružat će joj nesebičnu podršku do kraja svojeg kratkog života (poginuo je u prometnoj nesreći): bit će njezin oslonac u trenucima melankolije s napadima tjeskobe, neumorno će javno ispravljati da nije on otkrio polonij i radij nego njegova supruga, zahvaljujući njegovu angažmanu dobit će prvu Nobelovu nagradu jer ju je francuska Akademija znanosti ignorirala zato što je žena i kao kandidate prijavila samo njezina muža i Becquerela...
dapače, Pierre Curie odbio je kandidaturu za nagradu ako ne kandidiraju i Marie Curie.
Nevjerojatni paradoksi vladali su u njezino vrijeme: mogla je studirati pa čak i doktorirati na Sorboni, ali nije mogla postati članicom Akademije znanosti, pa pred članovima Akademije nije mogla ni pročitati svoj doktorski rad "Emisija zračenja uranijevih i torijevih spojeva", nego je to umjesto nje učinio njezin mentor.
Doktorski rad obranila je u ljeto 1903.
godine.
U studenom iste godine podijelila je Nobelovu nagradu za fiziku sa svojim suprugom i Henrijem Becquerelom.
Nakon smrti supruga podignula je dvoje djece kao udovica, odredila je atomsku masu polonija, osnovala Institut za radij pri Sorboni, pješačila Engadinom s Albertom Einsteinom, dobila drugu Nobelovu nagradu, za kemiju, a tom joj je prilikom švedski kralj poljubio ruku i objesio zlatnu medalju oko vrata, položila je vozački ispit za teretna vozila i transportirala rendgenske uređaje na bojišta tijekom Prvog svjetskog rata, nakon oslobođenja Poljske osnovala je Institut za radij u Varšavi, u Americi je prikupljala novac za radij i doručkovala s američkim predsjednikom...
popis njezinih postignuća gotovo je neiscrpan.Ako u kućanstvu imate djevojčicu ili mladu djevojku koju želite ohrabriti u njezinim snovima, posebno ako želi postati znanstvenica, ovo je roman za nju.
"Madame Curie i snaga jednog sna" prekrasna je posveta jednoj buntovnici koja je promijenila svijet. 
 
Olivie Blake
Atlasovih šest
Tanja Tolić
Kad je prije trideset godina američka spisateljica Donna Tartt objavila svoj roman prvijenac "Tajna povijest" nije mogla ni naslutiti da će pokrenuti novi književni žanr i društveni trend.
Osim tri desetljeća, bila je potrebna pandemija i čvrsti lockdown, da bi se, primarno na društvenim mrežama, pokrenula dark academia.  Ovaj siže ujedno daje i osnovne smjernice novog književnog žanra: u svim romanima i pričama imamo maleno, zatvoreno društvo odabranih koje u elitnoj instituciji pokušava steći prestižno znanje.
Žanr dark academije – mračne akademije – nalaže da se dogodi i barem jedno ubojstvo, a naglasak priče redovito je na odnosima među likovima, a manje na zapletu, iako ima i izuzetaka.
Žanr je iznikao u knjiškim zajednicama na društvenim mrežama.
Na TikToku, dark academia ima hashtag s više od tri milijarde pregleda, a YouTube je prepun vlgova iste tematike.
Trend je eksplodirao početkom pandemije kad je masa mladih zbog lockdowna morala ostati doma: zbog online nastave odlazak u školu ili na fakultet – staro normalno – pretvorio se u neki bajkoviti, fantastični svijet.
Ključan začin da se pokrene trend postojao je otprije.
Fan fiction – književnost koju pišu čitatelji tako da nastavljaju ili prekrajaju romane i serijale koje vole – pustio je duboko korijenje: znamo otprije da je serijal "Pedeset nijansi sive" nastao tako što je njegova autorica E.
L.
James poželjela u sagu "Sumrak" ubaciti seks.
Generacija autora koji pišu dark academiju odrasla je uz Wattpad i Tumblr, a kao što je i inače praksa sa samoizdavaštvom, direktno odgovaraju na zahtjeve svojih čitatelja: pišu ono što zajednica voli čitati; ustvari, oni su istovremeno i autori i čitatelji.
No dark academia nije samo to: u osam godina postojanja, oblikovala je ne samo novi književni žanr, nego i cijelu supkulturu na društvenim mrežama.
Trend se prvi put pojavio na Tumblru 2015.
godine, kad je osnovan knjiški klub posvećen klasičnim i gotičkim romanima, no eksploziju je doživio u kasnim 2010-ima, primjerice na Instagramu, i ranim 2020-ima.
Estetika dark academije počiva na tradicionalnoj internatskoj odjeći – npr.
suknjama ili hlačama od tvida, džemperima neutralnih boja i sakoima, no proširila se i na dizajn interijera, aktivnosti poput pisanja, osobito poezije, proučavanja drevnih civilizacija i njihove umjetnosti, klasične literature, posebno grčke… 

Olivie Blake (34), pravim imenom Alexene Farol Follmuth, krajem siječnja 2020.
godine, prije nego što je pandemija pogodila Sjedinjene Države, napisala je i sama objavila roman "Atlasovih šest" preko platforme Kindle Digital Publishing.
Spisateljica iz Los Angelesa godinama je prije toga pisala fan fiction i imala je malu, ali odanu publiku, za koju je vjerovala da će zavoljeti njezinu najnoviju priču: o šestero talentiranih mladih ljudi s magijskim moćima koji dobiju poziv Aleksandrijskog društva da se pridruže tajnoj akademiji.
U svibnju 2021.
godine, dok su se Blake i njezin suprug pripremali za rođenje njihova prva djeteta, dogodilo se nešto neobično: primijetili su nagli skok u prodaji njezine knjige.
"Doslovce sam bila u bolnici i rađala dijete kad mi je suprug rekao: 'Prodaja Atlasovih šest zbilja je skočila!" Kasnije tog dana netko joj je na Tumblr poslao poruku: "Hej, znaš li da je tvoja knjiga postala viralna na TikToku?" Olivie Blake nije uopće imala profil na TikToku, nije znala o čemu joj govore.
U međuvremenu, netko je kreirao hasgtag #theatlassix i zajednica BookTokera je uskoro brujala: korisnici su raspravljali o romanu, snimali video-klipove u kojima su hvalili knjigu, dijelili ilustracije koje je za roman napravila autoričina prijateljica Little Chmura.
Vrlo brzo, hashtag je imao više od 20 milijuna pregleda!

A onda se dogodila prava čarolija.
Viralna slava rezultirala je time da su Blake počele opsjedati nakladničke kuće, čak sedam najvećih borilo se za prava, i ponudile joj da će objaviti tiskanu knjigu – u ožujku 2022.
godine "Atlasovih šest" objavila je nakladnička kuća Tor Books, a krajem listopada prošle godine izišao je i drugi nastavak trilogije, "The Atlas Paradox" (treći, "The Atlas Complex", najavljen je za 1.
rujna 2024.
godine, a već se može kupiti u pretprodaji za 28,99 dolara).
U međuvremenu, Olivie Blake potpisala je i ugovor s Amazon Studios koji će prema njezinoj trilogiji snimiti seriju.

U trenutku kad je prvi put, sama, objavila "Atlasovih šest", žanr dark academije još nije bio toliko popularan.
Blake ga, kako je rekla u jednom razgovoru, shvaća kao podžanr trilera.
Ona je pak htjela napisati psihološki triler koji je smješten u magično okruženje.
Željela je stvoriti klaustrofobičnu atmosferu, poput one u razredu, i u kojoj je vrlo lako zaboraviti da naša djela imaju posljedice, što znači da i likovi vrlo lako mogu promijeniti svoja etička načela.
Upravo to vas čeka u romanu koji je na hrvatski prevela Lidija Toman za nakladničku kuću Znanje.
Zaplet počinje tako što šestero mladih, iznimnih ljudi – na pragu dvadesetih ili u dvadesetima – dobije poziv koji ne mogu odbiti.
Nico de Varona i Libby Rhodes, zakleti neprijatelji s fakulteta, oboje su iznimno talentirani fizičari.
Reina Mori je naturalistkinja, Callum Nova empat koji može manipulirati masama, Parisa Kamali zavodljiva telepatkinja, a Tristan Caine je iluzionist koji može prozreti svaku laž.
Svi oni su medejci, izrazito talentirani čarobnjaci koji redovito dobivaju poziv da studiraju na nekom od medejskih sveučilišta, no ovih šestero je doista iznimno – da požele, mogli bi spasiti ili uništiti cijeli svijet.
Njima će pristupiti tajanstveni Atlas Blakely i ponuditi im da pristupe Aleksandrijskom društvu koje u svojem arhivu čuva davno izgubljena znanja.
No postoji uvjet: najprije moraju proći inicijaciju koja će trajati godinu dana.
A nakon godinu dana, od njih šestero, pet će ih biti primljeno u elitno društvo.

"Atlasovih šest" štivo je za starije adolescente prema punoljetnima: u romanu ima opisa seksa, čak i jedan threesome, iako su prizori zapravo vrlo nevini.
No svi su likovi, kako kaže sama autorica, sto posto seksualno fluidni: s jedne strane zato što je autorica svjesna današnje potrebe za različitim, i slobodnim, seksualnim i rodnim identitetima, no mnogo više iz želje da se likovi uopće ne moraju seksualno čvrsto označiti – jer je onda doista važna njihova osobnost."Atlasovih šest" vremenski pokriva pripremnu godinu do inicijacije, u kojoj šestero odabranih, uvjetno rečeno, "rješava zadatke", no potajice pokušavaju razotkriti i tajnu Aleksandrijskog arhiva i dobiti odgovor na pitanje tko je Atlas Blakely.
U tom dijelu zapleta autorica se podosta muči (zaplela se oko ideje i prirode vremena u kvantnoj fizici, te motivacije, uvjetno rečeno, glavnih negativaca…) pa bi zahtjevniji čitatelji – navikli na složene i besprijekorno izvedene glavne i sporedne narativne linije u fantastičkim serijalima – mogli biti razočarani.
Pored toga, trilogija Olivie Blake (pročitala sam i drugi dio, "The Atlas Paradox", koji se može kupiti u knjižarama Znanja na engleskom jeziku), ne funkcionira po principu nekih drugih serijala (primjerice, onoga o Harryju Potteru) u kojem svaki nastavak ima svoj podzaplet pa ih gotovo možete čitati kao samostalne romane.
Kad dođete do kraja "Atlasovih šest", nećete dobiti sve odgovore, a nove mamce autorica baca i u drugom nastavku.

No, već sam spomenula, čitav žanr dark academije ne polaže veliku pažnju na klasičan zaplet, u smislu akcije.
Njegova su specifičnost – ono što doista zanima autore, pa tako i čitatelje – zapravo odnosi među likovima.
U tom je dijelu Olivie Blake izvanredna: rijetko se u žanrovskoj literaturi susreće takva psihološka nijansiranost u gradnji karaktera.
Svih šestero junaka, uz sporedne – dakle, govorimo o desetak junaka! – punokrvne su osobnosti, koje izmiču površnoj crno-bijeloj karakterizaciji.
Uživat ćete u otkrivanju njihovih tajni, magijskim preobrazbama, čarobnjačkim talentima koje otkrivaju kad međusobno surađuju, a posebno u tome što baš svi u jednom trenutku prelaze na "tamnu stranu" – ili svijetlu stranu – i odriču se svojih, do jučer čvrstih, etičkih uvjerenja.
Svaki od šestero odabranih pomno je razrađena psihološka studija, a kad se svi nađu na okupu, doslovce se rađa alkemija.

Olivie Blake u jednom intervjuu otkriva kako je, pišući, najviše uživala u tome što svakoga od junaka, tijekom vremena, porazi njegova vlastita psiha.
Kako bi prošli najavljenu inicijaciju, odabrani medejci prisiljeni su sklapati saveze koji, nerijetko, nalikuju ugovoru s vragom, a s obzirom da se međusobno i natječu, "Atlasovih šest" pomalo nalikuje "Gospodaru muha" smještenom u fantastični svijet.
Užarenom klupku odnosa veoma pomažu ilustracije koje se, naravno, nalaze i u hrvatskom izdanju knjige: Little Chmura iznimno je talentirana umjetnica, njezini realistični crteži junaka, u kombinaciji s vizualnom opremom knjige – provučenom s naslovnice na unutarnju stranu korica i početke poglavlja – zazivaju estetiku tarot karata ili drevnih knjiga ukrašenih mističnim simbolima.
Potpuno mi je jasno zašto su BookTook i zajednica dark academije oduševljeni knjigom: neizbježan je učinak nalik gatanju ili barem cosplayingu.
Kad pročitate roman, preostaje samo jedno pitanje: od šestero odabranih, koji ste aleksandrijac vi?  
 
Nina Wähä
Oporuka
Staša Aras
Nina Wähä (Stockholm, 1979.) švedska je književnica i urednica koja je za ovaj roman dobila niz prestižnih nagrada i njime dospjela na vrh liste najčitanijih naslova u 2020.
godini.
Na hrvatskom jeziku čitamo ga u izvrsnom prijevodu Sandre Ljubas i izdanju Hene com.O čemu se u njemu radi teško je napisati bez famoznoga “ali”.
Ako kažemo da je tema obitelj, mislim da ćemo najviše biti u pravu.
No kakva obitelj i kakvi su događaji ispunili složenu strukturu teksta, pitanje je po sebi dovoljno da nas dovede u nepriliku analize.
Mislim da treba početi sa strukturom jer se događaji u romanu naslaguju jedni na druge i mi, čitajući, rekonstruiramo događaje i vremenski slijed pa priča sjeda na mjesto tek u našim glavama; u romanu je ona razbacana u životima protagonista, a to su glavna lica, njih četrnaestero djece i roditelji.
Radnja se događa osamdesetih godina prošloga stoljeća na granici Finske i Rusije.
Ovaj specifičan prostor bremenit atmosferom sjevernjačke divljine, politički sustavi, rat za teritorij, blizina granice i ljudi koji preživljavaju u tim uvjetima bili bi dovoljan razlog za čitanje jer nam otkrivaju prostor o kojemu znamo malo.
Otkopavanje složenih prilika koje čine karakterističnost nekog ambijenta jedna je od velikih zadaća književnosti.
Čitajući, pitala sam se nije li upravo mentalitet sjevernjaka bio poticaj i nit vodilja u zapetljavanju fabule.
Tu se nameće i tema nordijske sage jer roman "Oporuka" svojevrsna je saga ili barem slijedi logiku sage.
Poglavlja se redaju kroz lica djece i svako se poglavlje bavi životom jednoga od njih.
Otac Pentti i majka Siri, njihova kuća, “praprizori doma”, u centru su zbivanja, napose svojim životom, zakrivljenjima karaktera i rastavom.
Dinamika mnogočlane disfunkcionalne obitelji, njihova sjećanja, uvjeti odrastanja, njihove različite prirode i događaji koji su ih oblikovali čine da tekst konstantno vibrira i mijenja se.
Taman kad pomislimo da smo rekonstruirali neki događaj koji nam je važan, nastupa novi lik i njegov život baca novo svjetlo te se uzajamna ljubav i mržnja između likova umnaža i iščezava, izvori frustracija se pojavljuju kao virovi u tekstu, a mračna atmosfera sjevera drži cijelu stvar na okupu i mi, kao čitatelji, veslamo po tom uzburkanom moru tuđih života i pronalazimo negdje i sebe.Obruč romana je Annie, najstarija živuća sestra, njezina trudnoća i njezin povratak u kuću iz Stockholma u kojemu živi.
Došavši u kuću, koju bih nazvala epicentrom romana, počinje se razvijati neka mukla, barbarska, tjeskobna pa i zvjerska atmosfera koja nas preuzima jer slutimo da je u podlozi cijele priče teror pod krinkom obiteljskog suživota, šutnja i potreba da se progovori.
Annie se pita jesi li netko, ili tek postaneš netko.
Ovim se pitanjem vodi razvoj likova koje upoznajemo u vrijeme Božića 1981.
godine, ali autorica piše i o vremenu Drugog svjetskog rata te o geopolitičkim prilikama u Kareliji na granici Finske i Rusije, već spomenutom mentalitetu, šutnji, zločinu, atmosferi šuma, usamljenosti, divljini, periferiji, instinktima koji su ljude vodili van iz začaranih krugova djetinjstva.
U romanu postoji motiv Kralja štakora i obitelj podsjeća na štakore povezane repovima.
Svaki od njih želi ići svojim putem, ali repovi su im uvijek povezani i njihove slobodne putanje nisu moguće.
Nitko, naime, ne može tek tako odšetati od prilika kojima je svjedočio.
Struktura romana je zapravo ilustrirana tim simbolom.
“Zar život ne mora izbiti negdje, ono što šišti u tamnim skrovištima i kutcima kojima ne može vladati, nad kojima nema nadzor.” U romanu postoji pripovjedač, onaj sveznajući, čini mi se da bez njega ovoliko rasutog tereta ne bi moglo biti pospremljeno, a ta misao, da netko sav taj nered koji je nastao stihijom života i prilika želi pospremiti, nas kao čitatelje drži unutra.
Ulazimo u kuću, zajedno s Annie, i počinjemo pospremati.U raščinjavanju značenja postoji jedno pitanje koje je meni, kao čitateljici, bilo najzanimljivije, a to je – koliko traje odgovornost roditelja za živote svoje djece? Ima li mjeru i granicu ljubav i odgovornost, krivnja i povezanost? Mogu li se i kada roditelji odvezati iz tog čvora koji su proizveli? Kroz ovakva razmišljanja vodi nas Siri, majka: “Ali, možda ni majčina ljubav nije tolika? Možda, kada djeca dođu u određene godine, prestaneš osjećati odgovornost za njih? Koliko je godina dovoljno?”
Sirina djeca, živa i neživa, od nje odlaze i njoj se vraćaju pokušavajući artikulirati pitanja i traume koja su ih dovela u stanje u kojemu jesu, ali da ne otkrijem sve, pretpostavljate da će se tu negdje naći i alkohol, preljub, izdaja, žrtva, nesnalaženje, misterij, žrtva i bijeg u slobodu, opreka grad-selo, divljina-civilizacija, ljubav-mržnja, dan-noć, sloboda-ropstvo.
Mogla bih iscrpiti sve parametre kojima se gradi napetost, a onda se vratiti na stil autorice koji teške teme drži na okupu suverenim pripovjedačkim ritmom, nježnošću opisa i premrežava tekst spoznajama i pitanjima koja se uključuju i u naše subjektivno poimanje problematike života u specifičnostima naših životnih prilika.
Svaki od četrnaest likova pokušava riješiti probleme iz jedne kuće.
Ako ništa drugo, roman "Oporuka" će nam, ako smo zabrinuti zbog svojih života, pokazati da ni drugima nije puno bolje, da savršenost ne postoji i da je život moguć i onda kada nam se čini da su stvari došle do kraja.Pripovjedačkim manevrom i autoričinim stilom roman "Oporuka", koliko god prokopavao mračne tunele obiteljskih odnosa i specifičnog prostora (autoričini korijeni sežu u prostor Karelije), intimistički je roman, osjećaj da se tekst cijelo vrijeme bavi zapravo nama ne napušta nas, suosjećamo, pratimo, strahujemo i osjećamo na vlastitoj koži svu grubost i nježnost života.
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Bonnie Garmus
Lekcije iz kemije
Tanja Tolić
Nije se nikad dogodilo, ali tko nam brani maštati: zamislite da se tamo negdje 1960-ih godina, u vrijeme kad žene masovno ulaze na tržište rada, pojavila televizijska kuharica koja je pet puta tjedno, u mrtvom TV satu (kad se svima spava nakon ručka), žene učila samopoštovanju i, pssst!, feminizmu! Sve je radila krivo.
Iz televizijskog studija izbacila je kičaste dekoracije, odbila je čitati budalaštine s blesimetra, nije pristala nositi utegnute haljine niti igrati na kartu seksepila, nikad se nije smiješila, za sponzorske gotove juhe u kameru je rekla da su pune otrova, frustriranim domaćicama dala je par korisnih savjeta o upotrebi otrovnih gljiva, a umjesto snishodljivih savjeta o tome kako zadovoljiti muža i obitelj nedjeljnim ručkom, ženama je davala – lekcije iz kemije.
 Čitajte i mijenjate!
 
Susanne Abel
Greta: Godine ljubavi, godine sjećanja
Tanja Tolić
Tamnoputi američki vojnici u Europi su, neposredno po završetku Drugog svjetskog rata, iskusili nezapamćenu slobodu.
Tih četiri godine, koliko je trajala saveznička uprava u Njemačkoj, od 1945.
do 1949., crni vojnici u američkoj okupacijskoj zoni – koja je obuhvaćala ugrubo Bavarsku, Hessenu, te sjeverne dijelove Württemberga i Badena – smjeli su se družiti s bijelim ženama i ući u svaki restoran, a da ne naiđu na rasne barijere i diskriminaciju.
Bila je to dvostruka pobjeda civiliziranosti: kod kuće su se još morali voziti u stražnjim dijelovima autobusa, a tijekom nacističkog režima,  koji su porazili s Rusima, Francuzima i Britancima, smatrali su ih takozvanim majmunolikim podljudima.
U poratnim godinama ti su hrabri mladići u Njemačku donijeli jazz i swing, ali i ostavili četiri tisuće tamnoputih beba, poznatih kao brown babies.Taj će isti CDU pedeset godina kasnije dati Angelu Merkel, državnicu za koju Susanne Abel nikad nije glasala, ali joj se u pogovoru romana zahvaljuje na humanim odlukama koje je donijela u ljeto 2015.
godine.
U tom istom pogovoru Abel piše kako, nakon što je duboko zaronila u životne uvjete Drugog svjetskog rata i njemačkog poraća, zna koliko je sretna što je rođena u doba u kojem barem u Njemačkoj prevladavaju mir, ekonomski prosperitet i socijalna sigurnost.
"U doba kada kao žena mogu slobodno oblikovati svoj život.
Duboko sam zahvalna na tome." "Greta" je važan roman, želim joj dug život i mnogo čitatelja i u hrvatskom prijevodu.
 
Giuliano da Empoli
Mag iz Kremlja
Tanja Tolić
Ruska politika pod Putinom odvijala se u dvije faze: vremenu igara i vremenu krvi.
Tim je riječima ruski sociolog Igor Eidman sažeo vladavinu Cara znanstvenici, povjesničarki, slavistici i profesorici na Sveučilištu Rennes II, Cécile Vaissié, koja ga citira u članku objavljenom krajem travnja ove godine na Desk Russie, web stranici koju su sredinom 2021.
osnovali iskusni novinari, znanstvenici, povjesničari i drugi stručnjaci za Rusiju i Istočnu Europu kako bi ponudili kvalitetne i provjerene informacije o Rusiji i bivšim sovjetskim republikama.Doba krvi, nastavlja Eidman koji je prije nekoliko godina emigrirao u Njemačku, započelo je 2014.
godine ruskom aneksijom Krima, iako se krv prolijevala još od 1999.
godine.
Tijekom prve faze, vremena igara, činilo se da ruska ekonomija bilježi rapidne uspjehe, a "politički tehnolozi" (specijalisti za političku komunikaciju, kakav je bio i Eidman, pa zna o čemu govori) činili su sve što je bilo potrebno da njihovi kandidati pobijede, da se riješe konkurencije i da glasačima skrenu pažnju s njihovih problema.
"Sve je izgledalo kao relativno siguran šou", izjavio je Eidman.
No ti su politički tehnolozi zapravo sustavno, od 1995.
godine, uništavali krhku rusku demokraciju koja je postojala svega nekoliko godina – od 1990.
do 1993.
godine.
Na početku i jednog i drugog doba – i u doba "kruha i igara", i u doba bazena krvi – bio je jedan, ključan čovjek: Vladislav Surkov, poznat i kao sivi kardinal, moderni Rasputin, ruski Richelieu, arhitekt postmoderne politike.
Surkov nije inicirao prvo doba, to je važno reći, ali ga je nadgledao i oblikovao od 1999.
godine, a odigrao je i ključnu ulogu u tranziciji s igranja na krvarenje.
Vladislava Surkova, koji danas ima 58 ili 60 godina, ovisno kojim izvorima vjerujete, odgojila je majka, nakon što ih je, dok je Surkov bio dijete, napustio suprug i otac čečenskog podrijetla.
Surkov je služio u vojsci, bio tokar u tvornici, potom tjelohranitelj, a onda i voditelj PR službe bankarskom i naftnom tajkunu Mihailu Hodorkovskom.
U međuvremenu je studirao kazališnu režiju, ali je nikad nije završio.
Nakon kratke karijere TV redatelja na ruskoj državnoj televiziji postao je asistent šefu Jeljicinove administracije 1999.
godine.
Kad je Putin naslijedio Kremlj početkom novog milenija, Surkov je postao zamjenik šefa predsjedničke administracije.
Surkov je došao u Kremlj kad je ruska "demokracija" bila stara svega osam godina.
Mlad i ambiciozan, krenuo je tako da je Putinu najprije sagradio stranku, Jedinstvo, istodobno stvarajući i druge stranke koje su nominalno bile opozicijske, ali zapravo pod kontrolom Kremlja.
Putin je, otkriva Surkov u intervjuu koji je u lipnju 2021.
godine u Moskvi dao Henryju Foyu, novinaru Financial Times, uz njegovu pomoć stvorio "novu vrstu države", a svojeg tada već bivšeg šefa (u proljeće 2020.
Putin i Surkov su se razišli bez objašnjenja) predstavio je kao modernog Oktavijana, rimskog vladara koji je naslijedio Julija Cezara.
Oktavijan je, pojasnio je FT-u, zadržao formalne institucije republike, ali svi su zapravo odgovarali jednom čovjeku.
Isto je Putin učinio s Rusijom: nije zabranio demokraciju, samo ju je spojio s monarhističkim arhetipom ruske vladavine.
Istina je da je Surkov – komentira Foy u uvodu tog neobičnog razgovora – zapravo pomogao udaviti rusku demokraciju koja je bila u povojima i zamijeniti je oslabljenom parodijom, pomno osmišljenom političkom reality televizijom koja je omogućila Vladimiru Putinu da ostane na vlasti 23 godine.
Surkov je jedan od osnivača putinizma, arhitekt ruske "suverene demokracije", tobože otvorenog sustava sa zatvorenim, unaprijed određenim ishodima: sazivaju se izbori, kandidati se natječu, daju se glasovi, otvaraju biračke kutije i uvijek pobjeđuje isti čovjek.
Glavna ideja suverene demokracije je da je stabilnost države uvijek iznad slobode pojedinca.
Surkovljevim riječima: "Prevelika količina slobode smrtonosna je za državu.
Sve što je lijek može biti i otrov.
Stvar je samo u pravilnom doziranju."
Godine 2011.
Surkov je postao zamjenik premijera, no u svibnju 2013.
izbačen je iz vlade.
Mnogi su se poveselili da je to kraj njegovu utjecaju, no četiri mjeseca kasnije Putin ga je imenovao svojim pomoćnikom, s posebnim zadatkom da nadgleda situaciju u Ukrajini.
U veljači 2014.
godine, pet mjeseci nakon što je Surkov postavljen na novu funkciju, Rusija je u njegovoj režiji anektirala Krim.
U intervjuu Financial Timesu otprije dvije godine kaže kako su "Ukrajinci jako dobro svjesni da, u ovom trenutku, njihova država ne postoji u pravom smislu riječi".
"Zemlja se može reformirati u konfederaciju, s mnogo slobode za regije da odlučuju same o sebi.
Dvije susjedne kosti trebaju meko tkivo između sebe.
Ukrajina je točno između Rusije i zapada, a njihova geopolitička gravitacija raspolovit će Ukrajinu.
Dok ne dođemo do tog cilja, borba za Ukrajinu nikad neće prestati.
Možda će se stišati, možda pojačati, no nastavit će se, neizbježno."Krajem veljače 2022.
godine Ruska Federacija pokrenula je masovnu invaziju na Ukrajinu.
Svega par mjeseci kasnije – ne namjerno, nego sa zakašnjenjem zbog pandemije kovida – u Francuskoj, u travnju 2022., Éditions Gallimard objavljuju knjigu "Mag iz Kremlja" političkog savjetnika talijansko-švicarskog porijekla.
Giuliano da Empoli rukopis je bio predao još u siječnju 2021., a svoj debitantski roman napisao je neplanirano.
U svojem prethodnom djelu, publicističkoj knjizi "Inženjeri kaosa", bavio se novim majstorima političke propagande, pa je tako naišao i na Vladislava Surkova.
Njegov uspon toliko ga je zaintrigirao da je odlučio o njemu napisati roman koji je u međuvremenu osvojio nagradu za roman godine koji dodjeljuje Francuska akademija.
I ne samo to: čitavo prošlo ljeto, francuski i američki mediji vatreno su raspravljali o "Magu iz Kremlja" i njegovoj poruci – je li moguće da je Da Empoli, nehotice, razotkrio staru francusko-rusku ljubav? Na čijoj je strani zapravo Francuska? Jesu li Putin i Surkov u njegovu romanu negativci ili se čitatelj njima romantično zanosi? Jer, kako govori glavni junak Da Empolijeva romana: "Nikad ne treba podcijeniti osjećajnu stranu političkih odnosa."
"Mag iz Kremlja" doživio je ovih dana svoje hrvatsko izdanje, u nakladi Znanja i prijevodu Ane Šagi.
Za očekivati je da će potražnja za njim biti velika jer rat u Ukrajini ne jenjava, a Da Empoli, koji kaže da roman vjerojatno nikad ne bi napisao da je slutio kakav će se pogrom Ukrajini dogoditi, silom (književnih) prilika pretvorio se u traženu osobu.
Daje intervjue, gostuje u televizijskim emisijama, od njega traže mišljenja o Putinu i procjene kako će se situacija na istoku Europe razvijati.
Preko noći postao je stručnjak za ruske "političke tehnologe", u Americi ih zovu spin-doktorima, mora se opravdavati i davati razloge za svoje motive pisanja.
Surkov se u romanu ne zove Surkov nego Vadim Baranov.
Razlog za promjenu imena nije strah od odmazde ili tužbe; uostalom, Da Empoli u "Magu iz Kremlja" Putina jasno zove Putinom, piše o usponu i padu Mihaila Hodorkovskog, "otkriva" kako je drugi oligarh, Boris Berezovski, pronašao nasljednika ostarjelom i bolesnom Borisu Jeljcinu u mladom šefu Federalne sigurnosne službe (FSB), dokumentira dugogodišnje prijateljstvo Putina i Jevgenija Prigožina, vlasnika i stvarnog zapovjednika Wagnera, Putinove tajne vojske.
Da Empoli je Surkovu promijenio ime jer Baranov i on naprosto nisu ista osoba: potonji je književni lik, obilato inspiriran ruskim realističkim romanom i nostalgijom za aristokratima staroga kova; pjesnik zalutao među vukove koji se obilato služi kičem jer je "kič jedini mogući jezik komunikacije s masama zato što sve pojednostavljuje i ne čini razlike".
Hrana mu nisu ni novac ni moć, što Surkovu jesu bili, nego znatiželja koliko se daleko može ići u proizvodnji i režiji zbilje – banalno, karijerni iskorak.
Televiziju i fikciju je, uostalom, bio davno savladao."Mag iz Kremlja" počinje dolaskom neimenovanog pripovjedača u Moskvu, profesora na jednom pariškom sveučilištu, kojeg znamo tek kao Zamjatinova čitatelja.
Profesor je, naime, fasciniran distopijskim romanom "Mi" Jevgenija Zamjatina, dovršenim 1921.
a objavljenim prvi put 1924.
u Parizu, u kojem cijelo čovječanstvo budućnosti živi u jednoj državi kojom upravlja Dobrotvor.
Ljudi u Jedinstvenoj Državi nemaju imena nego brojeve i žive u staklenim kućama pod nadzorom stražara.
Ističući kako je Zamjatin, nakon bijega od Staljina, život skončao u Parizu, profesor je uspio uvjeriti svoje sveučilište da financira istraživanja o njemu.
Jedna izdavačka kuća pokazala je blagi interes za novo izdanje romana, a profesorovu prijatelju, producentu dokumentarnih filmova, nije bila mrska ideja da se od toga nešto napravi.
Tako je završio u Moskvi, a među ruskim profilima koje je pratio na Facebooku bio je i onaj stanovitog Nicolasa Brandeisa.
Da Empoli voli književne reference: Nicolas Brandeis ime je sporednog lika iz slabije poznatog romana ("Desno i lijevo") austrougarskog književnika Josepha Rotha, autora "Radetzky marša", a koje je Vadim Baranov odabrao kao pseudonim pod kojim je objavljivao kratke eseje, katkad studije vojne strategije namijenjene vojnome vrhu, a ponekad čak i priču kojom bi pokazao svoju paradoksalnu stranu u najboljoj ruskoj tradiciji.
I Vladislav Surkov ima književnih pretenzija: pod svojim je imenom u posljednje dvije godine objavljivao poeziju, a ruski časopis za biznis Vedomosti otkrio je 2009.
godine da je Surkov, pod pseudonimom Natan Dubovicki, objavio roman "Blizu ništici".
Uslijedilo je još nekoliko romana.
Fejsbučki Nicolas Brandeis također voli Zamjatina i nakon znalačke izmjene citata Brandeis ponudi profesoru da se sastanu.
Pokaže se da se iza profila ipak ne skriva student književnosti iz Kazanja nego umirovljeni mag iz Kremlja.
Time ujedno završava profesorova pripovjedna sekvenca koja u romanu funkcionira poput okvirne novele: naraciju preuzima Vadim Baranov koji gostu u jednoj večeri ispripovijeda svoju životnu priču, počevši od djeda aristokrata, pasioniranog lovca, koji ga je zaljubio u francusku literaturu.Za razliku od Surkova/Baranova, lik Putina ima mnogo više dodira sa stvarnim ruskim predsjednikom, no što o njemu doista znamo? Putin u romanu Putin je s televizijskih ekrana, balzamirana maska koja ne odaje nikakve osjećaje: u tom smislu on je kao književni junak u "Magu iz Kremlja" i najuvjerljiviji i najmanje uvjerljiv lik.
Baranov ga u romanu uspoređuje s Gretom Garbo, najvećom glumicom svih vremena.
Ima nešto u toj usporedbi: "Znate li tko je najveća glumica svih vremena? Greta Garbo.
A znate li zašto? Zato što idol koji se uskraćuje jača svoju moć.
Tajnovitost stvara energiju.
Distanca hrani obožavanje."
Iako autor na početku romana stavlja napomenu kako je djelo inspirirano stvarnim događajima i osobama kojima je autor pridodao privatni život i izmišljene razgovore, dodaje i kako se, unatoč tome, radi o istinitoj ruskoj priči.
No to je preuzetno tvrditi: oni koji poznaju Putina, o tome ne govore; oni koji ga ne poznaju, o njemu doista ništa ne znaju, o čemu svjedoče i razmjeri šoka zbog invazije na Ukrajinu i perzistencije kojom Putin inzistira na nastavku ratovanja.
Cécile Vaissié u članku u The New York Timesu iz siječnja ove godine napominje kako roman "prenosi klišeje ruske propagande uz nekoliko manjih izmjena" i kako je zbog toga brine uspjeh "Maga iz Kremlja".
Kritičari romana strepe da je Putin u romanu prikazan suosjećajno, kao spasitelj ruskog naroda.
Takve mi se ocjene čine pretjeranima, čini mi se da i prosječno načitana osoba vrlo lako može proniknuti kroz piščeve književne alate: "Mag iz Kremlja" nije početnica za apologete, prije makijavelistički priručnik za doba tranzicije.Baranov brzo uči: ispočetka je vjerovao kako Putin pripada onome što je Stanislavski zvao rasom velikih glumaca – to je glumac koji sam sebe postavlja na pozornicu, koji nema potrebu igrati jer je toliko prodro u ulogu da je zaplet komada postao njegova vlastita priča, teče mu u venama.
Kada redatelja dopadne takav fenomen, njegov je posao praktički obavljen.
Treba se zadovoljiti time da ga prati.
No s vremenom shvaća da Putin nije bio dobar glumac, već samo dobar špijun.
Pravi je glumac ekstrovertan, istinski uživa u komunikaciji.
Za razliku od njega, špijun mora znati isključiti svaku emociju, pod uvjetom da je uopće ima.
"Naša se država oduvijek zasniva na mobilizaciji.
Bili smo nacija u potpunosti temeljena na ideji o ratu, o obrani domovine od agresora koji mogu doći iz inozemstva.
Sve žrtve, sve bezbrojne napade na slobodu opravdava se ovako: sve je to u svrhu obrane puno važnije slobode, one majke domovine." Rusija se, kaže Baranov, oduvijek "stvarala udarcima sjekire".
"Želi li opstati, svaki narod mora vjerovati da se upravo u njemu krije spasenje svijeta, da živi kako bi bio na čelu ostalih nacija!"
Mag iz Kremlja pri kraju romana daje ultimativni savjet; to je možda ono što najviše uplašilo kritičare književnosti.
"Kreativan kapacitet vlasti, spremne djelovati s neophodnom odlučnošću, ne poznaje granice, pod uvjetom da poštuje temeljna pravila svake narativne strukture.
Granicu ne čini poštovanje prema istini, već poštovanje prema fikciji.
Ključni pokretač o kojem valja voditi računa ostaje gnjev.
Vi, dobronamjerni zapadnjaci, vjerujete da se gnjev može zatomiti.
Da će gnjev, prigušen i neupitan gnjev naroda koji vuče korijene od postanka čovječanstva, samo nestati zbog ekonomskog rasta, napretka tehnologije i, što ja znam čega, kućne dostave i masovnog turizma.
To nije istina: uvijek će biti razočaranih, frustriranih, gubitnika, u svakom razdoblju i u svakom režimu.
Staljin je shvatio da je gnjev temelj svega.
Smanjuje se ili povećava, ovisno o razdoblju, ali nikada ne nestaje.
To je jedna od osnovnih struja koja upravlja društvom.
Pitanje nije kako ga pokušati suzbiti, već samo kako njime upravljati: treba uvijek imati u rezervi ispušne ventile kako se ne bi probudio i satrao sve što mu se nađe na putu.
Situacije u kojima se bijes može neometano ispoljavati, a da ne dovodi sustav u opasnost.
Suzbijanje disidentskih glasova je priprosto.
Upravljanje izljevima bijesa tako da se on ne nakupi puno je složenije, ali i puno učinkovitije.
Godinama se moj posao zapravo svodio isključivo na to.""Mag iz Kremlja" zahtijeva najmanje dva čitanja.
Prvi put roman čitate kao vrhunski napisanu književnost.
Drugi put ga čitate kao historiju, genezu nasilja i psihopatije: Surkov/Baranov prestaje biti zavodljivi Woland što baca čini i opsjene na Moskvu, i postaje postmoderni arhitekt užasa: odjednom uzimate olovku i bilježite, podcrtavate i guglate.
I otkrivate kako se možete porezati na knjigu: nije oštar papir, nego istina; Surkov/Baranov režiser je suvremenog besmisla u kojem je rat samo manipulativna igra bivšeg špijuna što mašta o carstvu.
Nema veze što proizvodi bazene krvi.
 
Elena Medel
Čudesa
Tanja Tolić
Svaka žena mašta o vlastitoj sobi, čak i ona koja nikad nije čula za Virginiju Woolf.
Nekad je ta soba fizički prostor, oslobađa čak i kad je podstanarska jer soba je simbol: stanarina za majušni stan, njezin ključ, njezina polica na kojoj su knjige koje je sama odabrala i sama platila, njezin televizor.
U toj se sobi žena može odmoriti.
Odmor se računa i ako je žena navršila gotovo sedamdeset i svoju je budilicu – onu koja je zvonila svako jutro da je pripremi na čišćenje tuđih stanova, hranjenje tuđe djece i pranje nepokretnih staraca – poklonila.I druga žena u tuđim sobama pronalazi slobodu.
Od prve je dijeli trideset šest godina, zajednička im je karakteristično isturena brada i što obje rade slabo plaćene poslove.
Druga žena zadovoljstvo pronalazi u usputnim seksualnim susretima s nepoznatim muškarcima: uvijek im ostavi krivi broj telefona, ne želi s njima više imati nikakvog posla.
Oni su samo predah, možda i sitna zloba ili pobjeda u kojoj se neopterećeno uživa.
Doma je čeka muž s kojim je sklopila pogodbu: ne mora roditi djecu, ali mora vikendima s njim na dosadna biciklistička druženja.
Kad nema novca, nema ni čudesa.
Čudesa su sve ono čime se napune sobe, po mogućnosti vlastite, o njima je radnička klasa čula, ali slabo može sudjelovati u njihovoj raspodjeli.
"Očito, novac ima neke veze sa životom", citatom pjesnika  Philipa Larkina svoj roman prvijenac otvara Elena Medel (1985.), španjolska pjesnikinja, prozaistica, esejistica i urednica koja u svibnju dolazi u Hrvatsku na poziv svojeg nakladnika Hene coma.
Mendel dijeli godinu rođenja s Alicijom, jednom od dviju glavnih junakinja ovog melankoličnog i poetičnog romana o španjolskoj radničkoj klasi.
Možda melankolija nije prava riječ, prije grubost – jer život bez novca je kazna bez zločina – no Medel sedimentima sjete, u tečnom i ritmičnom prijevodu Ele Varošanec Krsnik sa španjolskog, prekriva surovu i suvremenu političnost ovoga romana: tegobno je biti siromašan, još tegobnije ako si žena.
Zapravo je uvijek posrijedi novac: nedostatak novca.
Svaka situacija koja je Maríju dovela dovde – ovdje znači mali stan u madridskom Carabanchelu, vagon podzemne do Nuevos Ministeriosa – odvila bi se potpuno drugačije da je bilo novca.
Zbog novca, zamijenila je brata jednog jutra kada se razbolio, da ne izgube posao za taj dan.
Da su joj roditelji imali novca – zdravlja da ga zarade, novca da plate zdravlje – bi li ona upoznala onog čovjeka u onom autobusu?
Zbog novca je bila primorana prerano napustiti dom, u drugom djetetu rekreirati miris svoje kćeri.
Kći Carmen posljedica je slučajnog susreta u autobusu.
María ima sedamnaest godina kad ju rodi, Carmen je od oca naslijedila sitne štakorske oči, toliko prepoznatljive u njihovu kvartu u Córdobi da je čovjek iz autobusa preselio svoj život: obitelj, posao, počeo od nule u drugoj četvrti.
"No stvar je i u ovome: biti žena.
Kada joj se čovjek u autobusu obratio, ona je odlučila odgovoriti jer joj se činilo nepristojnim šutjeti.
Trudnoću je iznijela zatvorena u kući, skrivena, šijući u dvorištu da vidi komadićak neba." Nitko čovjeka iz autobusa nije upitao zašto je tako neodgovorno zasijao štakorske oči u maloljetnu djevojku.Dok je radila kao sluškinja, nju i druge žene nisu zvali njihovim imenima nego po stanu u kojem čiste i ribaju i kuhaju.
Feminizam je otkrila iz nužde, čitajući knjige koje joj je posuđivala mlađa kći poznanice Conchite, Laura, prva u svojoj obitelji koja je studirala.
I tako je postala osviještena čistačica, ali dugo joj je trebalo da progovori, iz straha da će drugi misliti da je čudna ili, još gore, da će joj se rugati zbog neukosti.
Kao da će prvi put kada progovori netko opaziti tko je, odakle dolazi, kolika joj je plaća, pa ostalima otkriti da njezino mišljenje ne vrijedi pišljiva boba.
Sram se duboko ukotvljuje u jezik, osobito ako on otkriva da žena nepravilno govori, krati množine, guta slogove.
Maríjin pripovjedni rukavac dominira "Čudesima", najviše stoga što se bez novca ne može biti ni majkom – o gubitku kćeri, koja njezina brata zove "Mama!", čitatelju govori suspregnutim tonom, glasom nekoga tko se pomirio sa situacijom, sve dok i Carmen – jer nesreće se nasljeđuju – ne ponovi njezinu grešku i zatrudni prije punoljetnosti.
Glazura tek tada puca, jer ni s jednom od drugih čistačica María nije istinski bliska, nema kome povjeriti svoju nevolju pa Lauri kaže: "Možeš li mi preporučiti neki roman? Ili zbirku priča.
Neku knjigu koja se bavi temama o kojima razgovaramo." Želi se utješiti pričama gorima od njezine.
Kad se spoje dva siromaštva, i ljubav je gorka.
María će upoznati Pedra, odgovornog radnika koji sve do smrti brine o bolesnoj majci, ocu i bratu.
Okrutno je reći: čeka da umru da bi dobio pravo na vlastiti život.
S Pedrom će početi dolaziti na sastanke udruge stanara četvrti Carabanchela.
Žene su s vremenom u sklopu nje osnovale ženski ogranak koji će se, jednom u budućnosti, vrućeg ljetnog dana u Madridu pridružiti ženskom štrajku na koji će zalutati Alicia tjeskobna zbog praznog novčanika.
Nju feminizam ne zanima: ili je barem ne zanima buka i bijes, transparenti i parole; ona svoj feminizam živi drugačije, ševeći se do besvijesti s nepoznatim muškarcima.
Ali… "neka svaka odabere što joj najbolje odgovara, sve se računa, nismo tu da dijelimo medalje za najbolju feministicu", zar ne?Nema odgovora, ali ipak ima izbora.
Nikad ga ne daju drugi ljudi, nego vlastite osvojene sobe.
 
Deborah Rodriguez
Mala oaza u Kabulu
Ivana Smilović
Kad sam ugledala knjigu "Mala oaza u Kabulu", prvo što sam pomislila bilo je da je to štivo za mene.
Obožavam knjige koje me odvode u druge kulture, pogotovo one islamske, iako često završim grcajući u suzama zbog nepravde koju ekstremi u toj religiji nose.
Kroz glavu mi je prošla "Nevjernica" Ayaan Hirsi Ali, čije mi se scene dan-danas motaju po glavi iako sam je pročitala prije dosta godina.
I krenula sam na put u daleki Kabul – i geografski i kulturno.
Priču u ovoj knjizi nose, rekla bih očekivano, žene.
Svi smo donekle upoznati s pozicijom žena u mjestima gdje je ekstremizam poprilično izražen.
Različite su to junakinje – Sunny, vlasnica kavane i Amerikanka u Kabulu; Yazmina – tradicionalna žena kojoj je muž ubijen prije tri mjeseca, a ona je ostala trudna, što je neopisiva sramota jer se ne može dokazati da je otac pokojni suprug; Halajan – na prvu iritantna starica, zabadalo, ali krije emotivnu tajnu i puno više u sebi od prvog dojma; Candace – imućna Amerikanka koja je preokrenula život iz onog luksuznog u život sa svrhom u Kabulu; i konačno Isabel – odvažna mlada novinarka.
Počnimo s onim što mi se svidjelo.
Knjiga donosi opise sredine koji su toliko dobri da se možete zamisliti u Kabulu – već na prvim stranicama jasno je da je riječ o mjestu niske razine sigurnosti, toliko suprotne našem svakodnevnom životu – vrata i prozori automobila moraju se zaključavati u vožnji, izbjegavati blokade i sporedne ceste, ma dovoljno je reći da ispred kavane stoji – čovjek sa strojnicom.
S obzirom da se radi o jako različitim ženama, iz različitih kultura, odmah na početku osjeti se kulturni jaz, a i stvara se mučnina zbog postupaka i pravila – prema ženama pogotovo.
Nije prikazano samo sadašnje vrijeme, već se kroz retrospektivu dočarava i vrijeme prije talibana.
Tada se osjetio miris slobode, a sada su na snazi rigorozna pravila.
Roman je, posebno u početku, poprilično informativan, od opisa sredine do opisa problema, i to raznoraznih društvenih slojeva.
Ti detalji su često mučni, ipak je to život u stalnoj napetosti, siromaštvu, gladi, izbjeglištvu, iživljavanju… Prozor u drugu kulturu, zaista, ali na koji bi najradije navukli zavjese da ne vidimo i ignoriramo ono što se događa i živimo u svom bezbrižnom svijetu u kojem se opterećujemo glupostima.Teško je reći što se dogodilo.
Početak knjige toliko obećava da je čudno koliko se u jednom trenutku sve raspadne.
Kao da je autoricu bilo strah da će pretjerati, previše opisivati, dodati previše stranica.
Osobno bih više voljela da knjiga ima još dodatnih 200 stranica, ali da je dojam potpun.
Ovako se čini da je Deborah Rodriguez, koja je i sama živjela nekoliko godina u Afganistanu, usred pisanja knjige ostala bez inspiracije, ali ju je jako, jako željela dovršiti, pa makar i ovako nerazrađenu.
Šteta, jer je ovo moglo biti vrijedno djelo, osobito zbog autoričinih osobnih iskustava.
Umjesto toga ostavlja osjećaj koji bi u najboljem slučaju mogla opisati kao – bezvezan.
Vjerujem da nije potrebno naglašavati kako "Mala oaza u Kabulu" nije ni blizu "Goniču zmajeva". 
 
Beth Duke
Sve ti se vrati
Ivana Smilović
Knjiga "Sve ti se vrati" autorice Beth Duke s polica knjižnice privukla me zbog onih razloga zbog kojih, navodno, ne bi smjela – naslova i izgleda korice.
Zašto kažem navodno? Jer iako smatram da je, naravno, najbitnije ono što se nalazi unutar korica knjige, mislim da moramo cijeniti trud koji autori i izdavači ulažu u njezin izgled.
Naslov me privukao jer, igrom slučaja, u posljednje vrijeme gubim vjeru u ono što sam mislila cijeli život – da ti se stvarno sve vrati, a cvijeće na koricama je nešto što me osvoji na prvu.
Jednostavno, efektno i lijepo.Žao mi je što moram reći da od ove knjige nisam puno očekivala, ali drago mi je da mi je, nakon čitanja, mišljenje u potpunosti suprotno.
Iako su temelji priče poprilično "isfurani", autorica je uspjela razraditi do posebnog, lijepog, dirljivog štiva na koje sam naišla baš kad mi je trebalo.
Sve ti se vrati? Možda, a možda i ne.
Mislim da će svi čitanjem doći do nekog svog zaključka.
I svaki će biti u potpunosti ispravan. 
 
Carley Fortune
Sva nova ljeta
Tanja Tolić
Dobar ljubavni roman uvijek je bajka.
Ne misli se pod time na bajkovitost u smislu neuvjerljivost, nego da dobar ljubavni roman oponaša formu i strukturu bajke.
Čitatelji(ce) ljubavnih romana, suprotno prevladavajućem mišljenju, jako dobro znaju da to što čitaju nije preslika realnog života ni stvarnih ljubavnih veza: romantične priče čitaju se primarno iz eskapizma, želje za opuštanjem i utjehom.
Kao i dobra bajka, i dobar ljubavni roman nudi složene zaplete i jednostavna rješenja: u krimiću, drugoj najpopularnijoj vrsti žanrovske proze, istražitelj na kraju uvijek mora uloviti ubojicu (da bi čitatelj dobio osjećaj završetka, pa time i užitka), tako i žanrovski ljubavni roman uvijek mora završiti spajanjem.Ovaj recept, smatra Linda J.
Lee, u potpunosti se može prenijeti na ljubavne romane – oboje junaka (ljubavni romani dominantno su, ali više ne i isključivo heteroseksualni) sazrijeva i napreduje do statusa odrasle osobe ili neke druge "visoke" pozicije.
Junakinja ne može samo postojati, mora učiniti više od toga; da bi bila vrijedna junaka, mora djelovati, junaku se približava tako što prolazi test i osvaja njegovo povjerenje.
Postoji nekoliko vrsta tipskih zapleta, primjerice u zapletu koji se bazira na "ljubavi na prvi pogled" problematizira se ideja je li junakinja doista uvijek/čitavo vrijeme voljena.
Koji god podžanr ljubića bio u pitanju, do kraja romana oboje junaka su nekoliko puta testirani i u međuvremenu su postali odrasli, prihvaćeni članovi zajednice te adekvatni partneri jedno drugome.
Ispuni li ljubavni roman sve ove – bajkovite – zahtjeve, može se smatrati uspješnim; nije iznevjerio očekivanja čitatelja.
Kanadska spisateljica Carley Fortune u svojem prvijencu "Sva nova ljeta" (Znanje, prijevod Silvija Čolić) školski slijedi sve zapovijedi dobrog ljubića, što objašnjava veliku popularnost njezina romana i dobru recepciju kod čitatelja (bio je na vrhu svih važnijih književnih top-lista, uključujući i onu The New York Timesa).
Roman je počela pisati u doba kovida, bez nekih velikih pretenzija: u bilješci na kraju kaže kako je pisanje ove knjige za nju bio bijeg od stvarnosti, a misao vodilja bila joj je strastvena ljubavna priča njezinih roditelja.
"Sva nova ljeta" nisu biografsko štivo nego je ljubav majke Kanađanke i oca Australca, koja je počela u Škotskoj, bila tek inspiracija za pisanje.
Ako je išta biografsko utjecalo na pisanje romana, onda je to bila roditeljska odluka da kupe kuću na obali jezera u Barry's Bayu, malom gradu u istočnom Ontariju.
Upravo tamo zbiva se veći dio radnje ovoga romana koji je u velikoj mjeri i nostalgična posveta djetinjstvu provedenom u prirodi.
Carley Fortune, piše, željela je "odati počast svjetlucavoj vodi, šumi, beskrajnom nebu i olujama koje ga osvjetljavaju u mraku.
Žudjela sam pisati o stvarima poput sladoleda i narukvica prijateljstva.
Željela sam pobjeći od 2020.
godine i vratiti se u najbolja ljeta svojeg djetinjstva."Zaplet počinje u odrasloj dobi, Percy i Sam su sad tridesetogodišnjaci, ali su prekinuli svaki kontakt prije dvanaest godina, kad su prekinuli i vezu.
Charlie nazove Percy kako bi joj javio da je Samu i njemu umrla majka – pozove je na ispraćaj, a Percy potvrdi da će doći, ne bez straha.
Ona je prekinula vezu sa Samom, očekivano tek na kraju romana doznajemo zašto, no taj prekid – iako njezinom odlukom – potpuno joj je poremetio život.
Susresti opet Sama podrazumijeva i da će mu morati reći istinu zašto ga je napustila.
"Sva nova ljeta" u mnogočemu su obična ljubavna priča – Carley Fortune ne muči čitatelja beskrajnim preokretima i podzapletima, sve se više-manje svodi na skupljanje hrabrosti da se priopći istina, no zaplet gradi postupno, i školski, pojačavajući napetost i držeći čitatelja prikovanog za knjigu.
Najveća prednost romana, rekla bih, u tome je što – bez namjere da bude programatski – rastvara neke tipične patrijarhalne obrasce od kojih je žanr ljubavnih romana desetljećima patio.
Najprije, Sam nije loš dečko, dapače, pa pozdravljam odluku da se junakinja zaljubi u zdravog i stabilnog muškarca, a ne hodajuću nevolju.
Drugo, Percy je ta koja mora iznova osvojiti Sama, što klatno moći predaje u ženske ruke.
Ljubavne priče, naime, prototipski završavaju brakom ili, u suvremenim varijantama, nekim oblikom zajednice, makar zajedničkim životom.
U ljubavnim romanima rijetko će se dogoditi da autor, direktno ili indirektno, kritizira "zadanu" formu ljubavi i ljubavnog raspleta, još manje sustava društvenih veza u kojem se odvija.
Linda J.
Lee smatra kako su bajke nekad "hvatale" kolektivne fantazije i omogućavale ženama da se odupru patrijarhalnim normama.
U tom smislu, i suvremeni ljubavni romani – kao sljednici bajki – otvaraju prozor u ženske fantazije.
Popularni romantični romani pomažu otkriti kako žene pregovaraju o svojim fantazijama (zamišljenim životima i ljubavima…) u okviru patrijarhalne kulture.
Većina znanstvenika ljubiće čita u jednom od dva ključa – ili kao literaturu koja osnažuje patrijarhalne obrasce, ili kao subverzivno štivo koje ih rastvara.
Pa je tako trilogija "50 nijansi sive" (sa 150 milijuna prodanih primjeraka najprodavaniji ljubavni roman svih vremena) – iako je loše napisana (ženska erotska) literatura – značajno  doprinijela seksualnom oslobođenju žena.
Carley Fortune definitivno je na tom tragu jer "Sva nova ljeta" obiluju sočnim i dobro napisanim opisima seksa.
Pritom zaplet uvelike gradi oko tipičnog tropa ljubavnog romana – miješanja žudnje i opasnosti - uz suvremeni otklon.
U tradicionalnijim ljubavnim (heteroseksualnim) romanima glavni junak redovito je snažan, alfa muškarac, u čijim je rukama sva (seksualna) moć.
Seks s takvim muškarcem podrazumijeva prijetnju za protagonistkinju, ne fizičku nego psihološku: u smislu da bi se mogla izgubiti – da bi mogla samu sebe izgubiti.
Možemo to tumačiti u patrijarhalnom ključu – seks junakinji oduzima moć, čini je slabom i povodljivom, osobom bez značaja.
U suvremenijim verzijama, ta muška dominacija i seksualno "ludilo" ženu zapravo oslobađaju samonametnute kontrole pa je, obratno, vraćaju njoj samoj, njezinoj seksualnoj srži (jedna varijanta toga prikazana je upravo u "50 nijansi sive").
Carley Fortune iskorak čini u tome što je seks opasan za oboje njezinih protagonista – oboje strahuju da će izgubiti kontrolu i da će seksualna strast razotkriti njihovu emocionalnu osjetljivost, ponovno ih učiniti ranjivima i da će zbog toga opet patiti.
Sam i Percy jedno drugome predstavljaju emocionalnu prijetnju, i to je osnovni zaplet romana: hoće li ih ljubav metaforički ubiti ili spasiti, oživiti? Fortune odstupa od uobičajenog patrijarhalnog narativa i po tome što je njezin muški protagonist otvoreno emocionalno ranjiv – dapače, muškarac i žena, subverzivno, zamijenili su uloge; Percy je ta koja nosi teret krivnje koju mora okajati.
Uzimajući sve ovo u obzir, raširena osuda čitatelj(ica) ljubavnih romana u najmanju je ruku neprikladna.
Često označeni kao "kič", "smeće" ili "ženska pornografija", popularni romantični (ljubavni) romani – i njihovi čitatelji – redovito se kritiziraju, marginaliziraju ili izruguju.
Usprkos tome, ljubići su i dalje najpopularniji žanr u fikciji.
Prema podacima iza 2022.
godine, prihod od prodaje ljubavnih romana u SAD-u iznosio je 1,44 milijardi dolara, a samo u 2021.
godini, računajući i tiskane knjige i e-knjige, prodano je 47 milijuna primjeraka ljubavnih romana u Sjedinjenim Državama.
Više od 64 milijuna Amerikanaca pročitalo je barem jedan ljubavni roman 2004.
godine, navodi Linda J.
Lee u svojem radu, a 42 posto čitatelja imalo je najmanje prvostupničku diplomu (toliko o predrasudi da takve romane čitaju slabije obrazovani).
Istraživanja o čitateljima ljubića pokazuju da trećina svih žena koje čitaju, čitaju upravo ljubavne romane.
Linda J.
Lee smatra da se na ljubiće često gleda s prezirom zato što je u pitanju primarno ženska fikcija.U svijetu u kojem planet pretvaramo u uskuhalu žabu, u kojem se davimo u bolesti, siromaštvu i nesreći, u kojem je empatija postala hashtag, a za čitanje svima ponestaje koncentracije, ne vidim svrhe da se proganja i osuđuje važna i snažna zajednica čitatelja što se tješi ljubavlju.
U ljubavnom romanu ljubavnici se brzo posvađaju i još brže mire, slušaju jedno drugo i znaju razgovarati, naglas izgovaraju što osjećaju, a seks im je fantastičan.
Tko, zaboga, ne bi želio živjeti u takvom svijetu? 
 
Ocean Vuong
Noćno nebo s izlaznim ranama
Tanja Tolić
Tražimo ono što nam nedostaje, pogled upiremo uvijek (i) u ono čega nema.
Unutarnja logika bića stoga nameće da dječak koji je odrastao okružen ženama traži oca.
No kad tu potragu komplicira nasilje – a ovaj je dječak imao oca koji je završio u zatvoru jer mu je zlostavljao majku – ona, čini se neminovno, mora skliznuti u mit.
Stoga Ocean Vuong, američki pjesnik vijetnamskog podrijetla, svoju debitantsku zbirku poezije otvara pjesmom "Telemah": o sinu koji čeka oca da se vrati.
U Vuongovoj verziji, Telemah, kao svaki dobar sin spasi oca iz vode, "tako je miran, mogao bi biti bilo čiji otac", a onda usne utiskuje na očeve i započinje "predan posao utapanja".* Recenzija je originalno objavljena u magazinu Globus.
 
William Kent Krueger 
Ova blaga zemlja
Tanja Tolić
William Kent Krueger praktički je nepoznat hrvatskim čitateljima: Mozaik knjiga objavila je dva njegova krimića iz serijala o Corku O'Connoru, no Krueger se očito nije "primio" među domaćim ljubiteljima žanra jer ostatak serijala – koji čini ukupno osamnaest romana – nije preveden.
Sada je pred čitateljima nešto sasvim drugo: povijesni roman iz 2019.
koji se zadržao na listi najprodavanijih knjiga The New York Timesa čak šest mjeseci i uslijedio nakon Kruegerove prethodne uspješnice kojom je, također, izišao iz okvira žanrovske proze – obiteljske priče "Ordinary Grace" iz 2013.
godine.William Kent Krueger u "Ovoj blagoj zemlji" obrađuje nekoliko važnih tema koje su obilježile američke 1930-e godine.
Razdoblje Velike ekonomske krize, kako piše u pogovoru romana, bilo je teško svima, ali posebice je razorilo obitelji.
Godine 1932.
Američki državni ured za djecu objavio je da najmanje 25.000 obitelji luta zemljom.
Procjenjuje se da je na vrhuncu Velike ekonomske krize 250.000 tinejdžera napustilo svoje domove, svojevoljno ili ne, i počelo putovati zemljom.
Druga tema koja ga okupira je genocid počinjen nad Indijancima.
U brojne pokušaje kulturnog genocida ubraja se, piše Krueger, i loše zamišljen program školovanja izvan rezervata koji je započeo Richard Henry Pratt, sa svojom slavnom izjavom kako je njegova svrha "ubiti Indijanca, spasiti čovjeka".
Počevši od 1870-ih pa sve do sredine dvadesetog stoljeća, stotine tisuća indijanske djece nasilno su odvedene od svojih obitelji i poslane živjeti u školama daleko od svojih domova u rezervatima.
Godine 1925.
u 357 takvih institucija u trideset saveznih država živjelo je 60.000 djece.
"Život u školama za Indijance nije bio samo težak, on je slamao duh.
Djeci su oduzimali osobne predmete i odjeću u kojoj su došla, te rezali kosu.
Kažnjavali su ih ako su govorila materinjim jezicima.
Bila su podvrgnuta emocionalnom, fizičkom i seksualnom zlostavljanju", piše Krueger u pogovoru.Kao i prvi Odisej, i ovaj moderni naći će put doma.
Tamo će ga čekati Penelopa, ali ne vrste koju očekujete.
Očaravajuće!
 
 
Sue Monk Kidd
Knjiga žudnji
Tanja Tolić
Baš negdje u ovo vrijeme, prije deset godina, američka povjesničarka religije Karen King objavila je veliko otkriće: Isus je, moguće, bio oženjen.
Na konferenciji u Rimu rekla je kako je pronađen papirus veličine osam puta četiri centimetra na kojem piše: "Isus im je rekao: moja žena." O papirusu se počelo govoriti kao o izgubljenom Evanđelju Isusove žene, no  četiri godine kasnije novinar The Atlantica Ariel Sabar dokazao je kako je u pitanju – prevara.
Niti je pergament bio autentičan, niti je pronađen dokaz da je Isus bio oženjen.
Karen King priznala je pogrešku i ubrzo se povukla u mirovinu.Taj je događaj, međutim, američkoj spisateljici Sue Monk Kidd, hrvatskim čitateljima najpoznatijoj po romanu i filmu "Tajnovit život pčela", poslužio kao inspiracija za roman "Knjiga žudnji" koji je upravo objavila nakladnička kuća Vorto Palabra, u pažljivom i posvećenom prijevodu Senke Galenić (oko pojmova u knjizi savjetovala se s rabinom Kotelom Da-Danom i ocem Srećkom Koralijom).
Da je Isus uistinu imao ženu i da se povijest odvila kao što jest, ona bi bila najušutkanija žena u povijesti i žena kojoj je najpotrebniji glas.
Pokušala sam joj ga dati, piše autorica u bilješkama na kraju romana.
Isusovu buduću ženu upoznajemo kad joj je četrnaest godina.
Ana je židovska djevojka rođena u Seforisu, u bogatoj i moćnoj obitelji – njezin je otac glavni pisar i savjetnik tetrarha Heroda Antipe.
Dopustio joj je naučiti čitati i pisati, možda zato što mu je bila jedinica, iako se sramio njezinih blagoslova – govorio je da je jedini dječak u njihovoj obitelji djevojčica.
Druge djece pisar Matija nije imao, pa je posvojio nećaka svoje supruge Hadar – Judu, buntovnog mladića koji se druži sa zelotima što se bune protiv Rima.
Na tržnici u Seforisu otac i majka ugovorit će joj prvi susret s budućim zaručnikom – starijim, krutim i neprivlačnim, ali bogatim poznanikom njezina oca Natanaelom ben Hananijem.
No dok se Ana nevoljko vuče na taj susret, pažnju će joj na pazaru privući neobičan seljak koji sestri pomaže namotati predivo.
Taj je mladić bio Isus., godina je 16./17.
nove ere."Kako sam osmislila Isusov lik? Prikazala sam ga kao tipičnoga židovskog mladića od dvadesetak godina koji živi pod rimskom vlašću i kao muža koji radi da prehrani obitelj, no koji se istodobno bori sa snažnom unutarnjom potrebom koja ga vuče da ode i počne javno propovijedati.
Prikazala sam ga kao mamzera, to jest kao osobu koja se u izvjesnoj mjeri suočava s odbacivanjem – u Isusovu je slučaju razlog tomu nejasno očinstvo.
Zamislila sam ga i kao društvenoga proroka i budućeg rabina čija je najvažnija poruka ljubav, suosjećanje i naviještanje kraljevstva Božjeg koje je na početku smatrao eshatološkim događajem uspostave vlasti Božje na zemlji, a na kraju kao unutarnje stanje u srcima i umovima ljudi.
Ja sam ga vidjela kao nenasilnoga političkog buntovnika koji pruža otpor i preuzima ulogu mesije, obećanoga židovskog spasitelja.
Glavna osobina lika koji sam stvorila jest Isusovo suosjećanje za izopćene, siromašne i otpadnike svih vrsta, kao i njegova neobična bliskost s Bogom."
Sve ovo rečeno, "Knjiga žudnji" nije roman o Isusu, nego Ani, što je i prednost i mana.
Isus je u romanu sporedni lik, ponajviše zato što Sue Monk Kidd Anu nije zamislila samo kao Isusovu suprugu (i svakako ne kao tipičnu židovsku suprugu u prvom stoljeću), već i kao ženu koja je u potrazi za sobom – kao ženu koja slijedi svoje žudnje kako bi pronašla veličinu u sebi.
Isus i Ana – i konceptualno i sadržajno – više su suputnici nego supružnici, a Isus je uz to i katalizator Anine preobrazbe i oslobođenja. 
Ana je, naime, jedina pripovjedačica u romanu, zbog čega je čitatelj upoznat samo s događajima kojima ona osobno svjedoči.
S obzirom da je Ana plemenita roda, vrlo brzo u romanu dolazi u kontakt s Herodom Antipom i na sebe navuče njegov bijes.
Uspjela je izbjeći neželjene zaruke i postati Isusovom ženom, no zbog tetrarhove ljutnje mora se razdvojiti od Isusa i pobjeći u Egipat.
S njom na daleko putovanje odlazi teta Jalta, sestra njezina oca, koja u Aleksandriji želi naći izgubljenu kćer.
No i tamo ih proganjaju moćni muškarci pa utočište pronađu kod Terapeuta, povijesno stvarne redovničke zajednice koja je živjela blizu jezera Marjut u Egiptu i štovala Sofiju, ženski Božji duh, a u svoje su redove primali i žene.
Blizu toga mjesta, u brdima iznad Nila, 1945.
godine u zakopanom ćupu otkriven je spis "Grom: Savršeni Um", nepoznatog autora za kojeg se vjeruje da je bila žena i koji je datiran unutar vremenskog okvira romana. Sue Monk Kidd iznimno je maštovita i vješta autorica: Aninu potragu za samom sobom, za njezinom vlastitom "svetinjom nad svetinjama", sklopila je u iznimno zanimljivu, uzbudljivu i ekonomično napisanu priču koju je ispreplela sa stvarnim povijesnim artefaktima, poput spomenutog spisa i Mona Lize iz Galileje, mozaikom na podu palače čiji su ostaci iskopani u Seforisu, a nastao je u trećem stoljeću.
Pred nama oživljava lik hrabre mlade žene koja se bori za svoje pravo na glas, na postojanje pod svojim uvjetima – tema nikad aktualnija, iako je prošlo dvadeset stoljeća.
Intrigantno je, naravno, i zamišljati kako bi danas izgledao zapadni svijet da je Isus bio oženjen i da je njegova žena bila dijelom te priče.
Moguće je, piše u bilješkama autorica, da bi žene danas bile ravnopravnije, možda ne bi bilo celibata među svećenstvom, možda odnos seksualnosti i svetosti ne bi bio tako narušen.
Važno je reći da Kidd temi pristupa obzirno i dostojanstveno, s mnogo poštovanja: bili religiozni ili ne, tradicionalni ili liberalniji, budite bez brige jer "Knjiga žudnji" ne koketira s blasfemijom u pokušaju da privuče čitatelje, niti se kreće tankom granicom ljubića i kiča.
No "Knjiga žudnji", nažalost, ima problema, upravo u izvorištu iz kojeg je i izrastao roman.
Čitatelju nije problem zamisliti da je Isus imao suprugu i da je možda bila slobodoumna i samostalna kao Ana; problem mu je vjerovati u ovakvog Isusa.
Dijelom zato što je Ana jedina pripovjedačica, pa možemo svjedočiti samo događajima kojima je i ona svjedočila, dijelom vjerojatno iz straha od veličine teme, u romanu nisi prikazane ključne dvije godine Isusova života.
U godinama koje je Ana provela u Egiptu, Isus se – prema Svetom pismu – preobražava iz čovjeka u Sina Božjeg.
To je period u kojem propovijeda i izvodi čuda; čitatelj od tome ne saznaje baš ništa, osim sporadičnih vijesti koje Ana dobiva iz tridesete ruke – o tome kako o njezinu mužu u Galileji počinju govoriti kao o mesiji.
Problematičan je i trenutak prije njihova rastanka, kad Isus – što je autoričina kreativna sloboda – argumentira zašto odlazi od supruge kao bi bio postao učenik Ivana Krstitelja.
Najslabiji trenutak romana je razlog Anina povratka iz Egipta i prizor Isusove smrti i raspeća.Uspijete li ostaviti svoje predodžbe o Isusu po strani, zanemariti nesklapnosti i neuvjerljivosti u bračnoj priči, "Knjiga žudnji" može se čitati kao temeljito istražen i sjajno napisan povijesni roman o životu židovskih i egipatskih žena u Isusovo doba, među kojima je jedna tražila – i našla – žensku stranu Boga. 
 
Robert Walser
Šetnja
Tanja Tolić
Odmah na početku upozorenje za one koji ga prvi put susreću: Robert Walser nije Henry David Thoreau, a njegova "Šetnja" nije "Hodanje".
Dok je Thoreau sredinom 19.
stoljeća u Americi držao predavanja o hodanju kao "samorefleksivnom duhovnom činu", Švicarac Walser nije bio ni rođen, a za života svakako nije bio poklonik transcendentalizma.
No i Walseru se, više od pola stoljeća kasnije, u jednoj šetnji otvorila svjetska duša "i činilo se kao da sva patnja, sva ljudska razočaranja, sve zlo, sva bol nestaju da se više nikad ne pojave".
Walser je bio flâneur: hodao je iz užitka i sa željom da bude promatrač.
Šetnju je toliko volio da je za jedne i umro 1956.
godine.
Ova, konkretna šetnja, zbila se u jednom danu: ne očekujte klasični roman ili novelu, jer se ovdje ništa posebno ne zbiva – Walser je jedno jutro ustao, nataknuo na glavu šešir i izašao iz pansiona Plavi križ.
Dan je bio poseban jer je dobio nagradu: članice neke njemačke ženske udruge podarile su siromašnom pjesniku tisuću franaka od kojih je mogao živjeti godinu dana! S ukupno 11.600 prodanih primjeraka u tri izdanja – doznajemo u pogovoru prevoditelja Milana Soklića – "Šetnja" je bila tržišno najuspjelije Walserovo djelo (pisao je poeziju, eseje, priče i romane).
Tadašnji su kritičari, piše Soklić, isticali njegovu vedrinu, opisivanje zgoda koje samo pjesnik može zamijetiti, "nježno" zanimanje za naizgled beznačajne stvari i ljude.
"Neki bi građanin prešao sav taj put, a da ništa od toga ne doživi", pisao je Kurt Münzer 1918.
godine.
"Dok Robert otuda kući donese čitavu knjižicu."
Vedrina nije prva asocijacija na Walsera; bio je austsajder, a njegovi likovi kompleksni antijunaci.
Pisao je, po vlastitom priznanju, stalno istu priču – "neku vrstu raspršene knjige o sebi", a njegove se knjige čitateljstvu nisu sviđale, velikim dijelom zbog specifične proturječnosti: često se stilskim gomilanjem i uzvišenim jezikom izražavao o posve beznačajnim stvarima.
Da bi se voljelo Walsera, treba imati specifičan smisao za humor, onaj u kojem jezik više ne služi za denotaciju stvari, nego se oslobođen značenja poigrava s vlastitim izražajnim sredstvima.
* Kritika je originalno objavljena u prilogu Kritičar magazina Svijet kulture Jutarnjeg lista.
 
Sinan Antoon
Voda za mrtve
Tanja Tolić
Prije tjedan dana, u javnom komentaru o ratu u Ukrajini, bivši predsjednik Sjedinjenih Država George W.
Bush napravio je povijesni gaf.
Dok je čitao s papira, na trenutak je podigao pogled, zbunio se i izgovorio važnu istinu: "Odluka jednog čovjeka da pokrene u potpunosti nepravednu i brutalnu invaziju na Irak… hoću reći, Ukrajinu…" Bush se pokušao izvući na svoje godine, "tako je to u sedamdeset petoj", no frojdovska omaška, kako je to komentirao komičar John Fugelsang na Twitteru, pretvorila se u frojdovsko priznanje.
Bilo je to priznanje zločina, ako već ne krivnje, piše u svom komentaru na portalu The Wire pjesnik, pisac i politički znanstvenik Manash Firaq Bhattacharjee.
Na Twitteru se nakon te omaške, koja je izazvala salve podsmijeha u SAD-u, oglasio još jedan pjesnik i pisac, Iračanin Sinan Antoon: "Frojdovske omaške o prošlim masakrima drugih barbara zabavljaju javnost.
Sve je dobro u naseljeničkoj koloniji." Ono što je šala američkoj publici poniženje je ljudima koji su propatili brutalnosti rata.
Gaf o ratu nije šala.Sinan Antoon rodio se u Bagdadu 1967.
godine i tamo je živio s ocem Iračaninom i majkom Amerikankom sve do 1991.
godine.
Bila je to godina prve američke invazije na Irak, Antoon se skrivao u podrumu restorana dok su oko njega padale američke bombe.
Nekoliko mjeseci nakon Zaljevskog rata preselio se u New York, maturirao, studirao i doktorirao arapsku literaturu na Sveučilištu Harvard.
I danas živi u SAD-u, u međuvremenu je postao pjesnik i prozaik, objavio tri zbirke poezije i napisao četiri romana, od kojih su jedan – upravo "Vodu za mrtve" (Petrine knjige, 2022., prijevod Ivana Šojat) – arapske novine s londonskom adresom Al Hayat proglasile "ultimativnim iračkim romanom".
Antoon je roman sam preveo i na engleski jezik, i za njega osvojio nagradu Saif Ghobash Banipal Prize koja se dodjeljuje upravo za prijevode arapske literature na engleski.
Kad su Sjedinjene Države 2003.
godine okupirale Irak, Antoon je bio jedan od rijetkih iračkih intelektualaca disidenata koji su potpisali peticiju da se invazija zaustavi.
Bilo ih je premalo da bi njihov apel išta značio, no Antoon se, nakon više od deset godina izbivanja, vratio te godine u Irak kako bi snimio dokumentarni film.
Boravio je u hotelu, jer su hotelski generatori jamčili struju koja mu je bila potrebna za snimanje filma.
Dom više nije imao.
Deset godina nakon tog bolnog saznanja o gubitku doma, Sinan Antoon vratit će se i u rodni grad i u 2003.
godinu, kroz roman "Voda za mrtve".
Kako pisati o godini i okupaciji koju nije proživio? Mučilo ga je to dugo, kazuje u intervjuu NPR-u, "no ako to uzimamo u obzir, onda tri četvrtine svjetske literature i umjetnosti nikad ne bi postojalo jer ljudi pišu o životima koje nikad nisu proživjeli".
Problem je bio i što o Iraku postoje samo američki narativi, uglavnom narativ ratnih veterana koji su tamo ostavili osam godina života.
Rijetko, gotovo nikad ne čujemo civilnu stranu, onu na koju su padale bombe i iznad glava im kružili dronovi; u američkom ratu u Iraku poginulo je između 151 tisuće i 1,2 milijuna ljudi, a da Amerika nikad nije našla oružje masovnog uništenja zbog kojeg je okupirala Irak."Svaki čovjek kušat će smrt", stih je iz Kur'ana i natpis na zidu u bagdadskoj dvorani za pranje koja postoji šest desetljeća i u njoj je radilo nekoliko generacija pripovjedačeve obitelji.
Narator je Jawad, najmlađi sin šijitske bagdadske obitelji, perač leševa koji je maštao o karijeri kipara, no od snova je – iako je završio Akademiju likovnih umjetnosti – morao odustati nakon što mu je najprije poginuo stariji brat u bitki za oslobođenje al-Fawa, a onda 2003.
godine i ocu otkazalo srce.
Nema više tko, osim njega, brinuti o staroj i bolesnoj majci, nikome više ne trebaju ličioci i ličenje, posao kojim se bavio dok je, koncem osamdesetih, Saddam Hussein bio na vrhuncu moći.
U sredini dvorane za pranje pravokutan je stol od alabastera, oko njega se proteže uzak i plitak kanal.
U pitanju je svojevrsni odvod popločen keramičkim pločicama u koji se slijeva voda od pranja.
Ta voda potom otječe u vrt do zgrade, a ne u kanalizacijski odvod.
U vrtu je stablo nara koje je njegov otac silno volio.
Desetljećima je to stablo ispijalo vodu smrti; dok je bio malen, proždrljivo je jeo plodove koje je otac ubirao sa stabla i donosio kući.
Nije, međutim, taknuo nijedan od njih otkako je shvatio čime se to stablo hrani.
Kao u mitu ili bajci, u romanu "Voda za mrtve" vrijeme zapravo ne postoji, kao ni veo koji svijet mrtvih odvaja od svijeta živih.
Sve se događa sada: pripovjedač je čas dječak koji oca ispituje zašto se mrtvi uopće moraju prati, pa mu otac objašnjava da se svaki pokojnik sprema za susret s anđelima, stanovnicima onostranog, kao i s Bogom, te da baš zato mora biti čist i pročišćen; čas je odrastao muškarac razapet čežnjom prema kolegici s fakulteta Rim, studentici teatrologije, i dalje zatravljen prvim susretom u kojem je nalikovala na "poetsko biće"; čas je ovdje, u 2003.
godini, četvrtak je, osobito dug i bolan jer je to dan kad al-Fartoussijev kamion-hladnjača dolazi s tjednom žetvom smrti.
Pranje i omatanje u pokrov traje tri četvrt sata; nakon što bi pokojnika položili u lijes, Jawad i otac otišli bi u vrt i donijeli granu palme datulje koju bi otac prelomio na pola – jednu je polovicu položio uz desnu ruku pokojnika, između ključne kosti i dlana, drugu uz lijevu.
Palme datulje pokojnika štite od zagrobnih muka.
Ponekad bi umjesto grane palme umetnuo granu žižule ili nara.
Smrt je u očevo doba bila nekako stidljiva i suzdržana, povjerava nam se Jawad, glasom tegobnim od samoće, bremenitim vodom – i onom od mrtvih i onom od neisplakanih suza – dok nas ova sadašnja više ne pušta, opsesivno je zaokupljena nama.
Čini mu se da čuje smrt kako mu šapuće: "Uvijek sam ista, nisam se nimalo promijenila.
Samo sam dostavljačica zaposlena u Pošti." Ako je smrt, dostavljačica, onda sam ja – nastavlja – sigurno jedan od onih koji njezinim posredstvom dobiva najviše pisama.
Zavidi ocu jer je bio naoružan, čak oklopljen, vjera mu je štitila srce, činila ga neprobojnim poput utvrde na vrhu planine.
Jawadovo srce napuštena je kuća razbijenih prozora i izbijenih vrata; u njoj obitavaju duhovi, a vjetar po njoj šeće po svojoj volji.
"Smrti nije dovoljno to što me muči dok sam budan, nego me progoni i u snu.
Nije li joj dovoljno to što se od jutra do mraka brinem o njezinim bezbrojnim uzvanicima koje joj pripremam za počinak u naručju?" Marx je rekao da se povijest ponavlja dvaput: jednom u vidu tragedije, drugi put kao farsa.
U Jawadovoj verziji povijest postoji samo kao rat koji nikad ne završava: "Mi smo ratove dočekivali onako kako drugi dočekuju savršeno znane goste; pripremaju sve da im boravak bude ugodan." Čak i najstrašniji košmar, govori nam, u sebi nosi nadu da ću se probuditi.
"Ne mogu se, međutim, probuditi iz svog budnog stanja, iz ovog vječnog košmara.
(…) Anđeo smrti Azrael predan je svome poslu i odrađuje prekovremene sate, kao da želi napredovati i postati bog.
Dok hodam ulicom, promatram lica prolaznika i pitam se: tko će od njih sljedeći leći na moj stol da ga operem?"
 
Ta-Nehisi Coates
Vodeni ples
Tanja Tolić
"Pisanje nije tek jednostavno prikupljanje, prisjećanje ili čak epifanija.
Pisanje je rad; stvaranje narativa u koji su ubrizgana legitimna i autentična obilježja kulture.
(…) Povijest naspram sjećanja, i sjećanje naspram izostanka sjećanja.
Ponovno dohvaćanje sjećanja kao prikupljanje i prisjećanje u opetovanom sastavljanju dijelova tijela, obitelji, populacije prošlosti.
Ta je borba, koja se odigrava između prisjećanja i zaboravljanja, postala kostur narativa.
Napor da se prisjećamo i istodobno ne znamo postao je struktura teksta." Tako je u eseju o rasi i sjećanju, objavljenom u britanskom The Guardianu 2019.
godine, nobelovka Tony Morrison opisala proces nastanka većine svojih romana."Vodeni ples" raskošna je saga, bogata brojnim likovima, događajima, preokretima, paralelnim narativima i podzapletima.
Čini se kao da je Ta-Nehisi Coates htio baš sve uklopiti u svoju prvu romanesknu priču – i romantičnu ljubav, odanost i dug obitelji, abolicionističku borbu, intimne drame i dvojbe, složena i izazovna pitanja rase i rasizma u Americi, čime se inače bavi u svojim publicističkim djelima.
Bacio je mrežu široko, a u nastojanju da poveže sve junake "Vodenog plesa" i njihove goleme i rasute obitelji, roman povremeno pati od prekomjernog prepričavanja i gubi tempo – od jednog su se komotno mogla napisati tri zasebna romana u kojima bi radnja bila kompaktnija, a pojedinačne sudbine slojevitije prikazane.
"Vodeni ples" najljepši je u svojem magičnom dijelu, u srcu ovoga romana leži sjeme bajke, utjeha koja je istodobno dirljiva i brutalna: "Postoji priča o moćnom kralju kojeg su prevozili iz Afrike na brodu s robljem, zajedno s njegovim narodom.
Ali kad su se približili obali, on i njegovi preuzeli su brod, pobili bijelce, bacili ih u more i pokušali otploviti kući.
Ali brod se nasukao i, pogledavši prema obali, kralj je ugledao vojsku bijelaca kako dolazi po njega s puškama i svime.
I rekao je ljudima da krenu u vodu, da za to vrijeme pjevaju i plešu, da ih je dotamo dovela vodena božica i da će ih ona i odvesti kući.
I kad tako plešemo s vrčem vode na glavi, slavimo one koji su plesali na valovima."
U mitu o afričkom kralju smrt nije smrt nego spas, prelazak u drugu realnost, povratak kući – Sprovođenje.
Na svakom okupljanju robova u Hiramovu djetinjstvu povela bi se rasprava o majci njegove majke, Santi Bess, i njezinoj sudbini.
Legenda je govorila da je predvodila najveći bijeg slugu – njih četrdeset osmero – u analima okruga Elm.
"I nije bila samo stvar u tome da su pobjegli, nego i kamo su pobjegli – u Afriku.
Govorilo se da ih je Santi jednostavno odvela do rijeke Goose, povela unutra i izronila na drugom kraju oceana." Na tu će obiteljsku priču Hirama podsjetiti Mojsije: činilo se da ona ima onoliko imena koliko ima i legendi o njoj.
"General.
Noć.
Ona Koja Iščezava.
Mojsije od Obale, koja je prizvala maglu i razdvojila vode."
Mojsije je majstorica Sprovođenja, osoba koja će se pokazati ključnom u Hiramovu buđenju.
Iako je "Vodeni ples" roman brojnih tema, beletristika sa snažnom političkom potkom, on je prije svega duboko intimna priča o važnosti (pri)sjećanja i ulozi koju memorija ima u našem formiranju identiteta: da, pojedinci smo, ali ne možemo postojati cjeloviti bez uključivanja onih prije nas.
Prekrasna je Coatesova ideja da se skok u slobodu događa zahvaljujući moći priče.
"Ta moć ne nalazi se samo u našim pričama nego i u svim naših ljubavima i gubicima.
Kad prizovemo sve te osjećaje, ono što nas pokreće jest snaga naših sjećanja."
 
Pat Barker
Šutnja djevojaka
Tanja Tolić
Philip Roth jednom je napisao kako je povijest europske literature počela s dvojicom muškaraca koji se svađaju oko tijela mlade djevojke.
Kad je to pročitala, Pat Barker je pomislila: "Da, ako si muškarac.
Onda počinje tako.
Ako si žena, počinje šutnjom." Homerova "Ilijada", jer o njoj je riječ, doista počinje logoreičnim govorima Agamemnona i Ahileja koji se svađaju oko Hriseide, kćeri Apolonova svećenika Hrisa.
Hris je stigao u Troju s bogatom otkupninom, želi natrag svoju kćer koju je Agamemnon uzeo za seksualnu robinju kao dio ratnog plijena.
Agamemnon odbija vratiti Hriseidu ocu pa Apolon na grčku vojsku pošalje kugu.
Ahil je bijesan, dvojica ratnika se posvađaju, uvrijeđeni Agamemnon pristaje vratiti Hriseidu, ali iz pakosti Ahileju otima njegovu robinjicu Briseidu.Znamo što slijedi nakon toga i kako je završio desetogodišnji rat podno zidina Troje.
Ne znamo, međutim, ništa o ženama.
Veliki ratovi iznjedrili su junake, o njihovoj srdžbi pjeva muza.
Sva se "Ilijada" vrti oko dvije Ahilejeve srdžbe – prva je srdžba na Agamemnona što mu je uzeo Briseidu; druga je srdžba na Hektora jer mu je ubio najmilijega druga Patrokla.
No Briseida je – ako ćemo brojiti tijela – izgubila dvostruko: Ahilej, kojem je pripala kao ratni plijen, ubio joj je muža Mineta, kralja Lirnesa, i trojicu braće.
U "Ilijadi" nema tragičnijeg lika od nje: dan započinje kao kraljica, a završava ga kao robinja u postelji muškarca koji joj je zaklao cijelu obitelj.
O njoj, međutim, od Homera ne doznajemo gotovo ništa: govori nam tek da je bila "ljepoobrazna" poput Afrodite, a glas joj daje tek jednom, da oplače mrtvog Patrokla, "meni jadovitoj premili vazda".
Kako žena preživi takvu tragediju, kako se oporavi? To je zanimalo Pat Barker (79), autoricu romana "Šutnja djevojaka" (Petrine knjige, 2022., prijevod Aleksandra Barlović), originalno na engleskom objavljenom prije tri godine.
Spisateljica iz Yorkshirea, koja je književnu karijeru započela u četrdesetim godinama pohađajući kratak tečaj pisanja koji je vodila Angela Carter (i otada objavila petnaest romana od kojih je jedan nagrađen Bookerom…), tim se romanom uklopila u sve popularniji književni trend prepričavanja grčkih mitova iz ženske perspektive (novom, ako izuzmemo Ovidija i njegove "Heroide", zbirku fiktivnih poslanica u elegijskim distisima što ih svojim odsutnim muževima ili ljubavnicima upućuju mitske junakinje, između ostalih i Briseida Ahileju).
U suvremenoj verziji "žanra" okušala se Margaret Atwood svojom "Penelopejom", Madeline Miller sa svojom "Kirkom" te Natalie Haynes s romanom "Tisuću lađa" u kojem daje glas ženskim likovima iz "Ilijade" i "Odiseje".
Povijest, znamo, pišu pobjednici, a pobjednici su rijetko žene.
Njima, stoga, preostaje književnost: u ovom slučaju mit koji za razliku od povijesti nije okovan činjenicama i vremenom – može se neprestano reinterpretirati.
"Šutnja djevojaka" feministička je "Ilijada" u kojoj žene također gotovo uopće ne govore: odnosno, ne govore naglas, ali govore nama, čitateljima.
Mizanscena je identična originalnoj: Briseida je bila princeza Lirnesa, otac ju je dao za ženu kralju Minetu.
U novu je kuću došla kao četrnaestogodišnjakinja.
Navodno je imala plavu kosu i plave oči, i bila je ljepotica.
Kao djevojčica posjećivala je Troju jer joj je starija sestra bila trojanska nevjesta, pa je provodila popodneva s jadnom Helenom, "silovana na obali rijeke kad joj je bilo samo deset godina.
Dakako, vjerovala sam joj.
Naknadno sam se prilično šokirala shvativši da nitko drugi nije."Usprkos tekstu na poleđini romana, "Šutnja djevojaka" nije ljubavni roman.
Homer je to prvi zabilježio, a Pat Barker naglasila: da, u devetom pjevanju "Ilijade" Ahilej, bijesan što mu je Agamemnon oteo robinjicu, naziva Briseidu svojom ženom: "Svi ti darove svoje imadu, a meni je samu / Oteo dar, jer ženu, za kojom srce mi žudi, / Ima on; al' nek se veseli spavajuć uz nju!" No u devetnaestom pjevanju, mireći se s mikenskim kraljem, govori: "Je li, Atrejev sine, obojici: tebi i meni, / Nastalo bolje što, kad zbog djevojke u srcu jadni / Stasmo se svađati svađom dušogubnom? Da ju je samo, / Kamo li sreće, strijelom Artemida zgodila svojom / Onoga dana, kad Lirnes razorih i nju prisvojih!" (Matica hrvatska, 1948., preveo Tomo Maretić)
Pat Barker rasvjetljava ono što znamo, ali o čemu šutimo jer žene nemaju svoje ilijade i odiseje: žene su u ratu plijen, a ratnička "ljubav" što je pjesnici slave ustvari je silovanje (čak i kad ga čini povremeno tankoćutni Ahilej).
"Muškarci ženskim licima pridaju značenje: poruke upućene drugim muškarcima", kaže Briseida i nastavlja: "Čast, hrabrost, odanost, ugled - sve te važne riječi kojima su se nabacivali – ali za mene je postojala samo jedna riječ, jedna vrlo malena riječ: to." Briseida Ahileju nije ljudsko biće, nego oteta stvar.
Muza pjeva njegovu srdžbu ne zato što je zaljubljen, nego zato što mu je drugi muškarac povrijedio čast.
Briseida će u ovoj verziji trojanski rat preživjeti samo iz jednog razloga: i ona i Ahilej vole Patrokla.
"U jednom sam se trenutku upitala kako čitatelja prenijeti u svijet koji je toliko nezamislivo različit od našeg", izjavila  je u jednom lanjskom intervjuu Pat Barker.
"Učiniš to kroz tijelo.
Jer ljudsko se tijelo, barem koliko znamo, nije promijenilo ili evoluiralo na neki dramatičan način tijekom sveg tog vremena." Tijelo ne, ali glas da.
"Ženi dolikuje šutjeti", svaka žena koju je Briseida u životu upoznala odgojena je uz tu izreku.
No… "ono što se ne kaže, prestaje se doimati potpuno stvarnim i možda čak prestaje biti stvarno." Homerove žene su šutjele, a glas su puštale samo kad su oplakivale svoje mrtve.
Žene Pat Barker besramne su i divne u svojoj grlenosti.
 
V.
E.
Schwab
Nevidljivi život Addie LaRue
Ivana Smilović
Volim nasumično posuđivati knjige.
Dovoljno je da me privuče naslov ili izgled korica i dam joj priliku.
Daleko od toga da se knjigu treba suditi po tome – to je samo povremena mala igra koja mi često omogući da zalutam u žanrove s kojima nisam na "ti" i teme koje bih inače izbjegavala.
Ova knjiga zapravo je povijesno-fantastični roman, žanr koji mi je potpuno stran.
Priča - originalna i posebna.
Addie je mlada djevojka s kojom put počinjemo davne 1714.
godine u Francuskoj.
Kada je pokušaju prisiliti da se uda i živi standardnim provincijskom životom, upada u veliki očaj.
Izlaza nema, pa se odluči – ni više ni manje – sklopiti pogodbu s vragom.
E sad, ovo je obično dio na koji bih okrenula očima i odustala od knjige, ali tako je vješto pisano i izvedeno, da jednostavno morate saznati što se događa dalje.
Naravno da mora postojati "caka", osim što je založila svoju dušu, Addie je za vječnu mladost i slobodu mora platiti visoku cijenu – ljudi koje susreće zaboravit će je vrlo brzo, primjerice kad izađu iz prostorije u kojoj su bili ili samo zamaknu iza ugla.
Addie tako postaje verzija duha – tu je, ali kao da nije, jer je nitko ne može zapamtiti.
Izbjegavajući jednu tešku sudbinu, ona, nesmotreno, upada u drugu.
Ideja knjige je zapravo fantastična.
Jer Addie, zapravo besmrtna, mlada i puna života preživljava dane i godine s "nevidljivošću", nekad više, a nekad manje spretno.
Schwab vješto gradi priču kroz godine, što definitivno nije lako, vodeći nas kroz različita povijesna razdoblja po cijelom svijetu.
Stranicu za stranicom, počinjemo shvaćati da ne postoji idealni scenarij – pa tako i Addie, oslobođena okova svoje provincije i života koji nije htjela živjeti, nailazi na niz izazova, iako je – dobila ono što je htjela.
Hoće li Addie ipak uspjeti ostaviti svoj trag u povijesti i hoće li je netko zapamtiti – pitanja su na koja ćete dobiti odgovor ako krenete u avanturu s ovim romanom.
Ja nisam požalila. 
 
Jennifer Weiner
Dvije sestre
Tanja Tolić
Pitanje je za žene: sjećate li se kad ste prvi put shvatile da ste djevojčice? Što je značilo biti djevojčica? I jeste li se od dječaka razlikovale po tome koliko vam je slobode bilo dopušteno? Ovisno o tome kad su rođene, i koliko godina imaju danas, žene će davati različite odgovore.
Ne sjećam se kad sam prestala biti dijete a postala djevojčica, ali znam da bi se moj odgovor – u stupnju slobode i jednakih šansi s dječacima - razlikovao od odgovora moje majke i bake.
Potonja ne bi mogla pročitati ovaj tekst jer nikad nije naučila čitati i pisati.Čitati, radi zdravlja!
 
Alfred Hayes
Zaljubljeni
Tanja Tolić
Ako nas ljubav ne može učiniti stvarnima – a ne može, tvrdi pripovjedač u romanu "Zaljubljeni" Alfreda Haynesa, jer intenzivni osjećaji, poput boli za poroda, ustvari brišu osjećaj za stvarnost – što može? Što nas može usidriti u postojanje? To je središnje pitanje ovog kratkog romana iz 1953.
koji počinje u njujorškom baru: razočarani i ostavljeni ljubavnik nepoznatoj mladoj djevojci pripovijeda priču o ljubavi koja je trajala godinu dana i završila tako da se ona udala za drugoga.Ona je bila mlada, s osamnaest godina rodila je djevojčicu Barbaru, izgledala je "kao igračka koja rađa drugu igračku".
S  nepune dvadeset dvije godine već je bila razvedena i sama.
Dijete je ostavila kod roditelja i preselila se u New York.
Patila je od melankolije, barem to tako ispočetka tumači on: pisac u četrdesetima koji se u trenutku ljubavne veze muči s pisanjem.
Željela je ono što sigurno nije bilo pretjerano tražiti čak ni od jednog škrtog svijeta: dom, novog supruga, još jedno dijete.
On pak nije zamišljao da će je vječno voljeti, ali nije razmišljao ni o vremenu kad je više neće voljeti.
Kao u filmu "Nemoralna ponuda", na scenu stupa Howard: bogati muškarac koji je osjećao pripadnost svijetu; nije morao tumarati prema onom što postoji.
Smatrao je da je svijet oko njega njegova tvorevina, ali "brate, ako je na svijetu ostalo ijedno dosadno mišljenje, on ga ima".
Upoznala ga je u noćnom klubu, u društvu prijatelja.
Ponudio joj je tisuću dolara za jednu noć.
Ta nemoralna ponuda rasvijetlit će pukotinu koja je u zaljubljenosti prisutna od početka.
Istina je da je njemu često bilo dosadno, da je ona često bila potištena, da se kajao što je uopće započeo tu vezu.
I on je, priznaje, bio težak, lako je tonuo u potištenost, bio je nepostojan, vrdao je i možda nije bio posve iskren.
"Znao sam da je željela nešto što joj ja nisam bio spreman dati: iluziju da je sigurna, predodžbu da je zaštićena.
Zato što je lijepa, očekivala je nagrade za svoju ljepotu, barem neke od njih; žena nije uzalud lijepa u svijetu koji tvrdi da je za jednu djevojku ljepota najvažnija." A ipak, po ortodoksiji poljubaca i želje bili su naizgled zaljubljeni.* Kritika je originalno, u skraćenoj verziji, objavljena u prilogu Kritičar magazina Svijet kulture Jutarnjeg lista.
 
Almin Kaplan
Kućni ljudi
Nada Topić
Dnevnički zapisi bosanskohercegovačkog književnika Almina Kaplana "Kućni ljudi" objavljeni u izdanju sarajevskog Buybooka 2022.
godine nastajali su tijekom jednog proljeća i ljeta.
Pisac jednostavnim jezikom čitatelja uvodi u svoju svakodnevicu, obiteljski život u kući na rubu šume u malenom selu nedaleko od Mostara kamo odlazi na posao.
Jezgru obitelji čine supruga Anesa i dvojica dječaka Feđa i Malik, te roditelji, otac i majka, koji žive nedaleko od njih.
Za one koji su čitali Kaplanov roman "Meho" i "Dubravske priče", kao i njegove zbirke poezije, "Kućni ljudi" bit će  otkrivanje, ne samo vanjskog, nego što je možda i važnije unutarnjeg mjesta iz kojeg su prethodne knjige nastale.
Uz svoju zbirku pjesama "Bukara" (2017.) ovako je zapisao: "Ja naprosto ne mogu da se prestanem čuditi svijetu i ne mogu da se pomirim s činjenicom da neke stvari prolaze – pa ih pokušavam uhvatiti, zaklijati ih u jeziku, u stihu, sačuvati ih za sebe i tako vlastiti život učiniti podnošljivijim." U tom kontekstu ne treba zaboraviti spomenuti ni uvodni citat Daniela Johnstona kojim "Kućni ljudi" započinju: Don't be sad, I know you will.
Nepodnošljiva lakoća kod Kaplana moguća je kroz jezik kojim govori i piše, ali teško se oteti dojmu sveprisutne melankolije i tuge koja izbija najviše tamo gdje je najmanje riječi.
 
Ljudmila Ulicka
O tijelu duše
Danijela Lugarić Vukas
Nakon zbirke priča Sonjica i druge priče (Sonječka), objavljene na ruskome jeziku 1992.
godine (u prijevodu na hrvatski jezik 2009.), utjecajna ruska spisateljica Ljudmila Ulicka pisala je romane, zbog čega je već samo objavljivanje zbirke priča pod nazivom O tijelu duše (O tele duši, 2019.) u književno-povijesnom smislu dovoljno zanimljiv događaj – autorica se nakon nekoliko desetljeća svoje vrlo aktivne i plodne spisateljske aktivnosti vraća svojim počecima.
Kao i brojne druge knjige, i ovu je autorica – kako navodi u intervjuima – pisala kao da je posljednja.
Međutim, taj se podatak ovdje očituje i u sadržajnom smislu: u njima se iz različitih perspektiva i u tri veće cjeline, podnaslovljene Prijateljice, O tijelu duše i Šest puta sedam, detaljno (a opet u Ulickinom karakteristično minimalističkom stilskom registru) analiziraju teme kraja, smrti i fizičkog odlaska. 
Ta je knjiga, može se reći, Ulickin estetski prijedlog "osvajanja" teme nepredočivosti smrti, koju autorica na ljekovit način, književnom riječju, "pomiruje" sa životom – smrt u ovoj knjizi nije shvaćena samo kao neizostavni dio životnoga ciklusa (u trenutku rođenja sve su okolnosti našeg životnog puta neizvjesne – osim toga da će taj put završiti smrću) nego i kao nastavak životnoga ciklusa, prijelaz u drugu dimenziju postojanja.
To i ovu Ulickinu zbirku priča obavija svojevrsnim "opreznim optimizmom" koji je vremenom postao autoričin zaštitni znak – smrt jest nepredočiva (freudovski rečeno, nemoguće ju je spoznati kao što je nemoguće vidjeti vlastito lice bez zrcala), ali ne i tragična, i ona u Ulickinim predodžbama nije uokvirena klasičnom, tradicionalnom simbolikom kraja.
Kao i u znamenitoj Tolstojevoj priči Smrt Ivana Iljiča, jednoj od ponajboljih pripovijesti o metafizici smrti u svjetskoj književnosti, i u Ulickinim predodžbama kraj predstavlja (duhovni) početak.
U kulturi koja svim silama nastoji nadvladati i ušutkati misao o vlastitoj smrtnosti, Ulickina knjiga – sugerirajući da bez poimanja vlastite smrtnosti i prihvaćanja njezine neupitnosti ne možemo spoznati vrijednost i užitke života – sugestivno i elegantno spori s današnjim imperativima vječne mladosti, pobjede, uspjeha i toksične produktivnosti kojima se naizgled pobjeđuje vrijeme i neutralizira njegovo protjecanje.
Ovo je ujedno i zbirka koja je objavljena, primjereno, u preduskrsno vrijeme jer Ulicka – istražujući temu granice i prijelaza – ne samo da predočuje smrt kao uskrsnuće nego upućuje i da se s one strane granice (života, osjetilne stvarnosti, ovostranog) nalazi nešto vrlo važno, možda i važnije od našeg zemaljskog života.
Prvu cjelinu, Prijateljice, čine četiri priče.
U prvoj, Zmaj i Feniks, pripovijeda se o lezbijskom paru – Zarifi i Musji, koje čine spoj naizgled nespojivog (jedna je bila Azerbajdžanka, druga – Armenka, jedna je kontinuirano činila "muževne ludosti", druga se utapala u neprestanoj praznovjernoj brizi, jedna je bila plećata i neustrašiva, drugu je beskrajna sramežljivost činila pognutom), od kojih jedna – ona koja je činila muževne ludosti i bila plećata i neustrašiva – umire od raka.
Njezinom smrću priča ne završava jer je Zarifa Musji ostavila detaljne upute o svojem pogrebu: tim se činom smrću ne prekoračuju samo granice između ovog i onog svijeta nego se time ukazuje i na to da smrt – i nakon što se dogodi – upravlja živima.
Zarifin sag, na kojem se predočuje okršaj zmaja i feniksa i koji je trebao biti sahranjen uz nju, simbolizira da smo – lapidarno rečeno – u smrti svi isti (nestaju kulturni, nacionalni i drugi zidovi koje tako uporno podižemo tijekom ovozemaljskoga života), ali se i smrt njime predočuje kao privilegirani sakralni prostor – sag sahranjen s preminulom osobom štitit će prostor lijesa od nečistoće okolnog svijeta. 
U drugoj priči ciklusa, naslovljenoj Alisa kupuje smrt, glavna junakinja – poput Tolstojeva Ivana Iljiča – slučajno izgubivši ravnotežu prilikom remonta kupaonice, prvi put vidi svijet iz drukčije perspektive koja joj razotkriva njezino ovozemaljsko postojanje u punini njegove materijalne krhkosti.
Ona upoznaje liječnika Aleksandra Jefimoviča na način kakav je jedino i moguć u svijetu Ulickine proze: u stanci, nakon suite iz Trnoružice Čajkovskoga i prije Chopinove sonate.
Trenutak gubitka ravnoteže u kupaonici bio je kraj nje kao one koja s potpunom točnošću zna što želi i što ne želi, no i taj je kraj – kao i u cijeloj Ulickinoj zbirci – oznaka novoga početka.
I priča Strankinja obilježena je (naizgled nespojivom) dvojnošću: Salih je Kurd, Ljilja je Ruskinja; oni se nakon neočekivanog rastanka, uzrokovanog geopolitičkim nasiljem, susreću u snovima po kronotopskom modelu s kakvim smo se mogli upoznati u Slučaju Kukocki: vremena dva sna ne podudaraju se, no oni svejedno funkcioniraju kao polilingvalni prostor jer nas san "ne uranja u vizualni prostor, prostor riječi ili glazbe, nego u njihovu povezanost koja je analogna realnoj" (Lotman, Kultura i eksplozija, str.
171). 
U priči Blagoslovljeni koji… u prvi plan istupa, osim liminalnosti smrti, druga važna podstava Ulickine zbirke priča: svi junaci, često postavljeni u naizgled nespojive parove (Zafira i Musja, Alisa i Aleksandar, Salih i Ljilja), tijekom ovozemaljskog života uspostavljaju složene labirintne odnose u kojima se dvostrukosti ne odzrcaljuju nego susreću, rastaju, traže i ponovno nalaze.
Smrt / kraj / rastanak funkcionira kao trenutak razrješenja složenosti ovozemaljskih odnosa.
U spomenutoj je priči smrt majke, točnije prodor njezine smrti u svijet preživjelih kćeri, mjesto susreta dviju otuđenih kćeri, Lide i Nine: smrt je ponovno i kraj, ali i novi početak. 
U drugom dijelu zbirke, podnaslovljenom O tijelu duše, jedna od ključnih karakteristika Ulickina stvaralaštva – a to je posebna osjetljivost prema predmetnoj, materijalnoj realnosti u karakterizaciji likova – u potpunosti dolazi do izražaja.
Ovdje se ova komponenta njezina stvaralaštva povezuje s intenzivnijim okretanjem prema nadrealnom i mističnom: osim između života i smrti, u Ulickinoj slici svijeta mistično iskustvo (san, imaginacija…) razotkriva propusnost granice između materijalnog i duhovnog te vidljivog i nevidljivog, što je u podstavi i njezinih drugih knjiga, od Sonjice i romana Medeja i njezina djeca do Veselih sahrana, Slučaja Kukocki ili Zelenog šatora.
U svim tim tekstovima upravo je granica mjesto proizvodnje značenja, odnosno važan strukturalni element koji kreira tipične Ulickine kronotope.
U nesumnjivo središnjoj priči zbornika (a vjerojatno i ponajboljoj), naziva Aqua allegoria, nestanak predmetnoga, materijalnoga svijeta preduvjet je nastanku druge, ispunjenije forme života: žena koju je nakon desetljeća braka ostavio suprug se nakon četrdeset dana ležanja u krevetu pretvara u leptira. 
Pripovjedačica na samom kraju priče, unatoč brojnim povezanostima koje se same nameću (zoomorfna metafora i motiv jabuke), odriče tumačenja te priče kroz analogiju s Kafkinim Preobražajem: za Sonju iz priče Aqua allegoria preobrazba u leptira simbolizira novo rođenje oslobođenjem duše: "Sonja se nastanila na neobičnom mjestu: oko nje su lepršali jednaki leptiri, kao i drugi, krupniji i jarči.
I neke je prepoznavala.
Jedna je nesumnjivo bila njezina školska učiteljica Margarita Mihajlovna – bila je krupna, slična malom koprivaru, smeđe-šarena, letjela je oholo i polagano, ne lepršajući nimalo lakomisleno.
Zrak je bio lagan i veseo, a jak voćni miris krepak i mijenjao se iz jabučnoga u breskvin, iz breskvina u miris jabuke" (113). 
U autobiografskim zbivanjima inspiriranoj priči Lešine, lešine, duša gdje im je… pripovijeda se o laborantici Ženji koju je izvršenje zadatka – vađenje svinjske žlijezde epifize – potaknulo da propita kulturne i civilizacijske granice koje određuju reakcije i podražaje njezina vlastita tijela, dok u minimalističkoj priči Udvoje Ulicka oblikuje svoje shvaćanje ljubavi kao iskustva najbližeg misticizmu jer u ljubavnom odnosu pojedinac gubi granice svojega "Ja".
U Čovjeku u planinskom krajoliku akutno se razvija problematika spoznajne (ne)moći vizualnosti po aristotelovskoj logici sukladno kojoj oko nije živo biće (jer bi tada gledanje bilo njegova duša), tj.
budući da oko čine i zjenica i aktivnost gledanja, i duša i tijelo čine zajedničko biće.
U Avi se tema novog rođenja opredmećuje posredstvom heterokromije: "oči" omiljene i kasnije odbačene plišane igračke otjelovljuju se, oživljuju u dječaku Andrjuši.
Autopsija u prvi plan istura još jednu temu, izuzetno važnu za shvaćanje Ulickina stvaralaštva: glavni je junak flautist, pa se glazba nadaje kao posljedica djelovanja onostranog i/ili Božje stihije, dok u Serpentini, posljednjoj priči ciklusa O duši tijela (i ujedno posljednjoj priči zbornika u originalnoj varijanti na ruskome jeziku), Ulicka na neposredan način vraća svojim književnim počecima: kao i Sonjica (Sonječka) u istoimenoj pripovijesti, i u ovoj je priči glavna junakinja knjižničarka.
"Sonjica" Ulicke 2019.
godine gubi pamćenje (kao i, kako kaže Ulicka, i ona sama), a s time svoje inače vrlo precizno i bogato znanje i svoju ličnost.
Međutim, priča svejedno nema nesretan kraj: gubitak pamćenja na junakinju – u suštini – djeluje oslobađajuće jer omogućuje spoznaju svijeta na drukčiji, "serpentinski" način: gubitkom pamćenja i svoje osobnosti ona dobiva sposobnost vidjeti i doživjeti onostranu stvarnost.
Konačno, za razliku od ruskog originala, knjiga u sjajnom prijevodu Igora Buljana i izdanju Frakture ima i dodatak Šest puta sedam koji čini šest kratkih, stilski besprijekornih minimalističkih priča o sedam – krajeva svijeta, krajeva čovjeka, rođenja, bolesti, parova blizanaca i obitelji.
Te priče nipošto nisu nepotreban dodatak jer se mogu čitati kao sažetak svih sadržajnih čvorišta Ulickina dosadašnjeg proznog opusa. 
Tijelo duše iz naslova zbornika sjajna je metafora Ulickinih promišljanja teme sjedinjenja / povezanosti materijalnog i duhovnog, ovostranog i onostranog, ljudskog i božanskog u okvirima individualnog ljudskog života.
Estetski analizirajući značenje te naizgled samorazumljive sintagme, Ulickina zbirka potiče postavljanje niza pitanja: Može li suviše naglašena tjelesnost dovesti do iščeznuća duhovnoga? Gdje se u tijelu nalazi duša? Što omogućuje razvoj duše? Konačno, postavlja li duši tijelo okvir ograničenja ili je njezin preduvjet – ako se svijet doživljava i spoznaje putem tjelesnosti? Potpuno je jasan utjecaj biblijske tradicije u Ulickinoj neovitalističkoj metafizici tijela i duše: tijelo i duša su jedinstvo u cjelovitom pojedincu.
Življenjem ljudsko tijelo postaje grešno – ono žudi, zbog čega postaje usamljeno i otuđeno: u tom se kontekstu trenutak smrti u Ulickinim pripovjednim predodžbama konceptualizira kao obnova prvotne svetosti tijela.
Ipak, njezino se shvaćanje "tijela duše" može tumačiti i kroz Aristotelova promišljanja duše kao entelehije tijela, koja svoj cilj i svrhu u samoj sebi ostvaruje upravo u trenutku tjelesne smrti. 
Konačno, premda Ulickino stvaralaštvo nikada nije bilo deklarativno feminističko, ova se spisateljica u cijelom svom opusu bavi kronotopima ženskog, majčinskog i femininog: ženskom kulturološkom i društvenom drugošću, njezinom (ne)vidljivošću, domom, odgojem djece, složenim unutarobiteljskim odnosima, bračnom prevarom, bolestima, rađanjem… I samim sadržajem priča (sugerirajući svojim književnim svjetovima da književnost čine ni na kakvu izvanknjiževnu stvarnost svodivi fikcionalni svjetovi koji – istodobno – kreiraju paradoksalne fikcionalne istine o toj stvarnosti), i njihovim stilskim registrima (kreativnim preosmišljavanjem jezika književnosti i književnih oblika), konačno, i samom posvetom knjige ("Ne trebam druge, volim te vjetropiraste, mudre, besramne, zavodljive, lažljive, lijepe, praznovjerne i vjerne, najpametnije i teške glupače, od kojih bi mogli učiti i anđeli na nebu… Trebam vas takve – a i par sam vam"), Ulicka se u zbirci O tijelu duše potvrđuje kao neosporna predvodnica suvremene ruske književnosti žena i o ženama – svaka priča u ovoj zbirci čitatelju nudi osjećaj pripadnosti tuđoj sudbini i tuđem iskustvu te potiče kultiviranje empatije kao načina "otključavanja" naših – u tijela, smrtnost i društveno-kulturna očekivanja – zaključanih života. 
 
 
Gertraud Klemm
Hippocampus
Tanja Tolić
Svako oslobođenje počinje (auto)destrukcijom.
Mi – žene – mislimo da počinje vikanjem i definicijom nasilja, ali kad se žrtva oslobađa ona zapravo uništava.
Odnose, establišment, društvene uloge, identitet, brak, majčinstvo, priznanja i, da, umjetnost.
Da bi se žena oslobodila, mora biti Šakti koja naginje prema Kali – u austrijskom patrijarhatu, na ustajaloj književnoj sceni koja favorizira žene samo ako su mlade, mršave i talentirane za baš sve, Šakti se zove Elvira.
Prebacilo ju je nakon što joj je umrla prijateljica, tragična feministkinja čije je romane i drame snobovska literarna scena prezirala.Ako se pita tu scenu: samo je mrtva feministkinja dobra feministkinja.
U ovom konkretnom slučaju, Helene Schulze napila se do smrti i umrla od krvarenja u želucu.
Sad kad je mrtva, i konačno mirna, austrijska kritika može je nominirati za najveću njemačku književnu nagradu, za roman koji treba biti objavljen tek za dva mjeseca, u listopadu, a njezin ga je nakladnik, Eminencija (!), originalno planirao objaviti pod muškim pseudonimom Karl Maria Schatt.
Roman se zove "Kralj trutova" i u njemu su žene moćne, a muškarci potlačeni i poniženi, muči ih ispadanje kose, uvijačem za kosu sređuju si dlake na prsima i oplakuju svoj deficit nemogućnosti rađanja.
Helene Schulze prva je mrtva osoba ikada u širem izboru Njemačke književne nagrade, senzacija u branši!
Mali debeli kritičari, oni isti koji su je godinama opstruirali – pustili je do finala, ali joj nikada nisu dali nagradu; dozvolili da se kandidira za stipendije, ali joj ih poslije oduzimali zbog izmišljenih formalnih propusta – sada su puni dostojanstvenih riječi.
Subverzivni aktivizam… vandalistički konstruktivizam… feministički destruktivizam… rado čitana autorica… njezine djela isparavaju otrov buntovne feministkinje… Helene Schulze neprikosnoveno pripada kanonu kasnije feminističke avangarde…
Istina je bila da je Helene Schulze postigla uspjeh s prvim romanom "Inje" koji je napisala u dvadeset trećoj godini – tom je knjigom zaradila mnogo novca i priznanja.
U to je vrijeme i dio feminističke aktivističke scene, s kolegicama javno prosvjeduje i traži dekriminalizaciju abortusa.
No nakon nekoliko godina iscrpila se od revolucije i bilo joj je dosta nekonvencionalnih životnih stilova, u kojima žene istovremeno moraju raditi sve: zarađivati, biti umjetnice, revolucionarke, studirati, pobrinuti se za seksualno oslobođenje i skrbiti o drugima.
Umjesto toga se udala za dosadnog, ali pouzdanog Rainera, rodila djecu i bacila olovku u zapećak.
Dok je bila živa, pijana bi često držala pravedničke, ogorčene govore.
"Danas je književna scena vrtić za problematičnu djecu: svi smiju sve." Muškarci poput malenog debelog književnog kritičara sude o čitljivosti, utrživosti, besmrtnosti, odnosno, o pravu žena poput nje na postojanje – a ostali onda mogu prepisati taj sud.
Još uvijek je majka.
Još uvijek je ona koja kastrira muškarce.
Uvijek je ona koja je (stolicom) povrijedila gradskog vijećnika za kulturu.
Uvijek je ona čiji je uspjeh stigao prerano.
Čitav svoj život bila je poslušna, čak i kada je izigravala neposluh.
Nikada nije bila dovoljno neposlušna da bi svakoga od sudionika u zločinu pojedinačno pozvala na odgovornost.
Previše je čeznula za skladom da bi to napravila, čitav svoj život.
Sklad nam zaveže glasnice, baš u trenutku kada želimo najglasnije vrištati.
Zašto su žene tako glupe i uvijek padaju na budale? Zašto dopuštaju da im se sve to radi ako znaju da će poslije jadikovati? Zašto ne odu u politiku pa ne poprave zakone? Zašto ne studiraju u STEM područjima i ne ugrabe najbolje poslove? Zašto ne natovare muškarcima djecu i ne naprave karijeru? Zašto ne žderu do pretilosti, ne puste da im izraste sijeda kosa i ne hodaju uokolo u ravnoj obući, ako je ljepota tolika žrtva? Zašto poslije svega toga kukanja napokon ne uslijedi jedan jedini, pravi čin koji bi doveo do nekog cilja?
Pita se to mladi snimatelj Adrian koji je s televizijskom ekipom magazina Literatura došao intervjuirati Elviru Katzenberger.
Elvira nije bila Heleneina najbolja prijateljica, već odavno.
Helene takvo što uopće nije imala.
Nije joj bila ni kolegica.
Samo saveznica u društvenom konfliktu koji je odavno zaboravljen, a sad se našla tu da govori o Helene jer ju je ucviljeni Rainer zamolio da razvrsta stvari njegove pokojne prve supruge.
Elviri su se žlijezde umorile, suzna žlijezda, gnjevna žlijezda – revolucionarni sokovi odavno su se ohladili.
"Ne da mi se više", misli ona.
"U određenoj dobi shvatiš da si se nabuntovničio." Otkad je navršila pedesetu, Elviru više ne vide.
Trebalo joj je neko vrijeme da nauči cijeniti prednosti: nevidljivost kada je poželi.Austrijska književnica Gertraud Klemm (1971), autorica otrovno duhovitog i brutalno ozbiljnog romana "Hippocampus", koji je nedavno u izvanrednom prijevodu Stjepanke Pranjković objavila nakladnička kuća Hena com, iza sebe ima dugogodišnju "povijest borbe".
Njezina je proza natopljena feminističkim revoltom i potragom za pravdom.
Po struci biologinja, a sve do 2005.
i službenica u Uredu za kontrolu vode grada Beča, u svojim romanima istražuje različite pozicije i uloge žena.
U romanu "Herzmilch" bavila se problemom odrastanja i nevoljama zrelosti; u "Muttergehäuse" ženskom plodnošću i posvajanjem djece; u romanu "Aberland" ženskim starenjem; u najnovijem „Hippocampusu“ sve te teme objedinjuje i istodobno oštro uranja u hipokriziju književničkog miljea koji navodno podržava žene.
"Hippocampus" je ustvari duodrama jer se sva akcija odigrava između dva lika: iznervirana Elvira odluči poduzeti "taj jedan čin", ali je ostarila i bole je leđa pa za asistenta uzima pristojnog i sramežljivog snimatelja Adriana.
Asistiranje pri umjetničkoj djelatnosti, tako objasni mladiću.
Trajat će dva do tri tjedna, plaća tisuću eura tjedno, osnovna, s mogućnošću pregovora, a uključuje i predujam.
Adrian je švorc, nekoliko tisuća eura u minusu, vjerojatno će opet morati do majke posuditi novac, pa pristaje.
Adrian i Elvira utrpaju se u svijetloplavi Mercedesov kamper koji je pripadao teti, a koji bi Helene i Rainer uvijek posudili za obiteljske odmore.
Sada postaje vozilo otpora.
Ideja je činiti diverzije – Elvira dobro zna što je Helene stajalo na putu, gdje su je zaustavljali ili onemogućavali u njezinu umjetničku stvaralaštvu.
Diverzija je dvanaest, a Elvira pojedinačne akcije povezuje u jednu liniju zaustavljene (ženske) biografije.
Prvu diverziju – ili umjetničku intervenciju – izvede sama, još dok se Helene hladi.
Na Helenein nadgrobni spomenik objesi slamnati šešir sa žutom vrpcom i pločicu s porukom "Mrtvi govore glasnije od živih".
Slamnati šešir bio je potreban jer štiti pločicu od njezine čudovišnosti, kompozicija je u cjelini morala izgledati fino, sunčano, neobično.
Reakcije: odmahivanje glavom, ljutito frktanje, ali uglavnom smješkanje i kimanje.
Preostale diverzije neće tako bezazleno proći jer Elvirina "zločinačka aktivnost", kako je Adrian u sebi naziva, buja i postaje sve ljuća kako se voze od jedne do druge referentne točke/grada Heleneina života – Elvira skrnavi spomenike, relikvije i muzeje, prekida dodjele književnih nagrada, istresa pelene pune govana na gradske trgove, ljuti branitelje, vatrogasce i gradske službenike, a pored svake intervencije ostavlja svoj znak: hippocampus.
Morski konjic jedan je od rijetkih kralješnjaka kod kojih mužjak preuzima trudnoću.Zaboravio je što je pomislio kad ju je prvi put vidio, kako nešto nije u redu s njom, "ne pozdravlja kao stara žena, ne stoji kao stara žena, previše je uspravna, ali nije ukočena".
"Promatra tu staru ženu tako detaljno, kako još nikada nije promatrao neku staru ženu.
Pritom je uopće ne želi promatrati tako detaljno, uopće nije naviknut na toliko kože u toj dobi, ni toliko usta, toliko usana, ali možda im se nikada nije toliko približio, starim ženama s kojima u svakodnevici i tijekom rada jednostavno nema mnogo posla.
Uglavnom stoje uokolo, uvijek predebelo obučene, na tramvajskim stanicama pored njega, na blagajni u Billi ispred njega, ili samo prođu pored njega.
Osim njegove majke, stare žene neka su vrsta pozadinske buke."
Stare su pozadinska buka, mlade pak pomažu pobjednicima da pobijede.
"Za rađanje i odgoj djece, naravno, nema spomenika, nema trofeja pelenama, nema ordena za besane noći, nema zlatne značke za četverostruko povraćanje uz proljev."
Elvira i Adrian napravit će puni krug, Helenein život paradigmatski će poslužiti Klemm da ukaže na sve glavne točke feminističke borbe, i praktične i simboličke, i povijesne i suvremene.
Paradoks je što u javnom imaginariju još vlada fama o feministkinjama kao dlakavim, zapuštenim vješticama, rijetko i muškarci i žene osvijeste da je današnja feministkinja radnica, umjetnica, majka i(li) supruga.
Klemm se indirektno izruguje tom klišeju – stara vještica Elvira iz drugog vala feminizma simbolički spašava suvremenu feministicu Helene (iako su u realnosti istodobnice) koja je uličnu borbu zamijenila djecom pa se pokušala spasiti umjetnošću.
"Hippocampus" počinje kao otrovno duhovit roman, tjera vas u glasan i bezobrazan smijeh.
Onda posežete za olovkom, jer Gertraud Klemm nije samo oštroumna spisateljica, nego i izvrsna stilistica – uvid u kombinaciji s besprijekorno izvedenom rečenicom, dobrog ritma i bez zalihosti, rijetko se susreće.
Mnogo toga želite podcrtati.
Usput se zabavljate, jer ovo je i zabavan roman.
Na kraju čestitate autorici i sebi što ste roman odabrali za čitanje – kad je književnost izvrsna, onda je upravo ovakva! Možda i najbolji roman koji sam dosad pročitala u ovoj godini.
  
 
 
Mary Oliver
Nove i odabrane pjesme
Tanja Tolić
Pjesme nisu riječi, nego vatre za promrzle, konopi spušteni za izgubljene, potrebne kao kruh u džepovima gladnih.
Tako je svoj odnos prema poeziji, u knjizi eseja "Poetry Handbook", opisala velika i voljena američka pjesnikinja Mary Oliver (1935-2019).
Svako je čitanje intiman čin, ne samo u smislu tumačenja djela, nego i zato što se čitanje knjige – ako je čitač barem malo sklon introspekciji – neminovno pretvara u čitanje samoga sebe.
U tom smislu, čitanje poezije može biti najintimnija vrsta čitanja jer poezija često stremi tome da u nama otvara vrata.
Mary Oliver, dobitnica Pulitzerove nagrade i National Book Award, bila je takva čitateljica – prirode, a zanesenost biljnim i životinjskim svijetom proizvela je sretnu povratnu spregu: divila se životu, koristila ga kao zrcalo i uvide pretvarala u književnost. U razgovoru s Kristom Tippett, za podcast On Being u veljači 2015.
godine, Mary Oliver je otkrila kako je "uvijek željela 'ja'".
Mnoge njezine pjesme govore: ja sam učinila to, ja sam vidjela ovo.
Željela je, međutim, da "ja" bude mogući čitatelj, mnogo više nego da označava nju, pjesnikinju.
U pjesmi "Kolibri zastaje u trubastom jasminu" piše: "…i tko ne želi / živjeti sa svježim / motorom srca / koje pjeva..." Često se u svojoj poeziji direktno obraća čitatelju, pozivajući ga u početak divljenja, prisutnost, uzvicima "Gledaj!" ili "Slušaj!" U istoj pjesmi o kolibriju piše: "Gledaj! Jer svijet uglavnom / čeka / ili se sjeća – / jer svijet je uglavnom vrijeme / kad nismo tu, / još nerođeni, ili umrli – / polagana vatra / pod zemljom…" U pjesmi "Listopad" naglašava: "Što ti svijet / znači ako ne možeš / vjerovati da nastavlja sjati kad ti / nisi tu?" pa poentira: "Gledaj, želim voljeti ovaj svijet / kao da je to zadnja šansa što ću je ikada imati / da budem živa / i to znam."
Pjesme joj, pojasnila je, govore o iskustvu koje je njezino, no ono može biti bilo čije.
Jedan njezin urednik smatrao je kako bi čitatelji "ja" mogli percipirati kao ego, no Mary Oliver je odlučila riskirati.
Smatrala je da je to bila dobra odluka jer je tako uvukla i čitatelja u iskustvo pjesme.
Na primjer, u pjesmi "Morski puževi" piše: "Čitav život / bila sam nespokojna, / osjećala sam da ima nečeg / čudesnijeg od sjajila – / od cijelosti – / od ostajanja kod kuće."
Poeziju je smatrala gostoljubivom, otvorenom svima; poezija, objašnjavala je za života, traži zajednicu jer je i počela kao društveni ritual – upravo je zato svaka njezina pjesma za bilo koga i za svakoga.
Poezija je bila njezin dar sebi, ali i svakome tko osjeća glad za njom.
Ljudi su, pojašnjavala je, skloniji zapamtiti pjesmu nego prozni tekst, prvenstveno zato što je pjesmu zbog kratkoće lakše zapamtiti, ali pjesme uče naizust i zato što tako osjećaju da ih posjeduju, mogu ih izgovoriti sebi kad ih zatrebaju.
Kao i molitvu.
Primjerice, u pjesmi "San stabala" piše: "Oštrice svake krize pokazuju put.
/ Htjela bih da nije tako, ali jest.
/ Tko je ikad stvorio glazbu od blagog dana?"
Oliver je pjesme počela pisati s četrnaest godina u rodnom Maple Heightsu, malom gradu u Ohiju.
Kao djevojčicu otac ju je seksualno zlostavljao: ne bih to posebno isticala da to nije isticala i sama pjesnikinja krajem života.
Iako je o iskustvu zlostavljanja pisala u svojoj zbirci "Rad na snovima", traumu je osvijestila mnogo kasnije, a kad se s njom suočila i proradila je na psihoterapiji, bilo joj je važno i javno progovoriti o tom iskustvu.
U pjesmi "Stvar ili dvije" piše: "Godinama sam se mučila / samo da bih voljela svoj život.
A onda / leptir / na vjetru uzletje bez težine.
/ 'Ne voli svoj život / previše', reče / i nestade / u svijet." Čini mi se bitnim to napomenuti jer se Mary Oliver – iako je kritičar Richard Tillinghast zapisao kako je njezina bliskost s prirodnim svijetom nekomplicirane prirode, nalik odnosu i atmosferi iz 19.
stoljeća – nije bojala (vlastite) tame.
"Ne često, / ali iznova dođe trenutak / kad srce glasno viče: / da, želim biti ta divlja tama, / to dugo plavo tijelo od svjetla", piše u pjesmi "Morski puževi".
Mary Oliver u prirodi je našla zaklon od problematičnog doma – šetnje šumom, rekla je Kristi Tippett, spasile su joj život.
Spasila ju je poezija i spasila ju je ljepota svijeta, tako je postala, kako piše u pjesmi "Kad smrt dođe", "nevjesta divljenja"; tako je uspjela, navodi u pjesmi "Prelazeći močvaru", "…od svog života stvoriti / prodisalu palaču lišća".
Dok je šetala, uz sebe je uvijek nosila bilježnicu u koju je zapisivala stihove; poslije ih je pretvarala u pjesme.
Dok je hodala, Mary Oliver je slušala druželjubivo, pozivala je iskustvo u pjesmu, nastanjivala je akterima prirode i svijeta.
Slušala je svijet.
Njezine kasnije pjesme, u kojima se od prirode okreće prema sebi, redovito završavaju i svojevrsnom kodom, čak i kad se dominantno bavi prirodom: opisivat će biljni svijet, cvijeće, ptice, a onda naglo skrenuti u vlastitu unutrašnjost, završiti snažnom porukom što govori o nekom vidu samospoznaje ili pjesmu privesti kraju – divljenjem.
Primjerice, u pjesmi "Listopad" piše: "Jednoga jutra / se lisica spustila niz brijeg, sjajeći puna povjerenja, / i nije me vidjela – pomislila sam: / dakle to je svijet.
/ Ja nisam u njemu.
/ Predivan." U pjesmi koja nosi naziv po kupusu smrdljivcu ovako poentira: "Ne / blagost, ne čežnja, nego smjelost i snaga / ruše smrznute vodopade, prošlost.
/ Paprati, lišće, cvijeće, zadnja suptilna / proljepšavanja, elegantno i lako, čekaju / na podizanje i procvat.
/ Ono što probija put nije nužno i lijepo."Za života je Oliver bila suzdržana, o intimnosti nije mnogo govorila, no znamo da je veći dio života provela u ljubavnoj vezi s fotografkinjom Molly Malone Cook, kojoj je i posvetila ovu zbirku poezije.
Sve bitno o sebi je rekla stihom, uspjela je, kao što je planira u pjesmi "San stabala", "izgraditi od svog života nekoliko divljih strofa".
Ono što bi kod nekog drugog bilo banalno, kod Mary Oliver je bilo veličanstveno: njoj su čitatelji vjerovali kad bi napisala kako "samo je jedno pitanje: kako voljeti ovaj svijet" ("Proljeće"), jer je znala "kako ljudi uvijek planiraju / Živjeti živote, pa ne žive" ("Pismo od kuće") i jer je razumjela ("U šumama Blackwatera") kako: "Živjeti na ovom svijetu / iziskuje da si u stanju troje: / voljeti što je smrtno; / držati to / u stisku uz svoje kosti znajući / da ti o tome ovisi život; / i, kada dođe vrijeme, pustiti, / pustiti." Kad je 2019.
godine smrt došla, Mary Oliver nije otišla s ovoga svijeta kao da je bila samo posjetilac.
 
Marija Andrijašević
Zemlja bez sutona
Tanja Tolić
Ovogodišnji dobitnik tportalove nagrade, roman prvijenac "Zemlja bez sutona", gusto je i slojevito štivo poput nafte: Marija Andrijašević vuče čitatelja na dno, među sedimente i kosture.
Njezina junakinja Glorija Suton znanstvena je zvijezda u usponu, biologinja i skupljačica sjemenki s ugroženih područja koja u Split stiže u posjet bolesnu ocu Žarku.
Nju i oca davno je ostavila majka i supruga, kao što upravo – u drukčijim okolnostima – supruga napušta i njezina prijatelja iz djetinjstva Jadrana i njihovu kćer Altu.
Taj labavi okvir radnje Andrijašević naseljava intimnim i društvenim traumama: upoznajemo radnički Split i škrtu Dalmatinsku zagoru odakle su Sutoni pobjegli u grad, slijedeći siromašku mantru – daj ga gradu, ne daj ga radu.* Kritika je originalno objavljena u prilogu Kritičar magazina Svijet kulture Jutarnjeg lista.
 
Rumaan Alam
Ostavi svijet za sobom
Tanja Tolić
Relativno mlad njujorški par, s dvoje djece tinejdžera, kreće na kratak odmor.
Amanda i Clay, direktorica marketinga "usmjerena na klijente" i profesor na gradskom koledžu koji povremeno piše kritike za ugledne časopise, unajmili su na tjedan dana luksuznu kuću na Long Islandu i planiraju provesti odmor u seoskoj zabiti, blaženo udaljeni od civilizacije i sretno uronjeni u obiteljsko zajedništvo uz društvene igre, roštilj i kupanju u bazenu, hvatajući zadnje trenutke djetinjstva svojih pubertetlija.Amanda i Clay gotovo su tipski likovi, svi znamo takve ljude: iako žive u Brooklynu, mirne duše bi se mogli uklopiti i u zagrebačku ili splitsku srednju intelektualnu klasu.
Amanda sanja o odmoru, ali želi i da je kolege trebaju "koliko Bog želi da mu se ljudi nastave moliti": otišla je na godišnji odmor, ali se ne može odlijepiti od e-mailova.
Clay želi da mu se ime pojavljuje u New York Timesu, ali bi bio najsretniji da ne mora napisati tu kritiku.
Klinci – Archie i Rose – zalijepljeni su za mobitele; uređaji na njih djeluju "kao što one frule djeluju na kobre".
Tih tjedana dana na odmoru na Long Islandu roditelji se planiraju pretvarati da su bogataši – vlasnici luksuzne kuće s bazenom koja košta "samo 340 dolara na dan plus dodatak za čišćenje i polog", a kuhinja joj je opremljena mramornim pultovima i Miele perilicom.
Prvi dan prolazi idilično, u obližnjem dućanu bez grižnje savjesti spiskali su dvjesto dolara na namirnice.
Drugog dana navečer netko im zakuca na vrata.
Kad nakon kraćeg paranoiziranja vrata ipak otvore, pred njima stoji par – naočit, dobro građen crnac, možda mrvicu nizak, šezdesetak godina star i s ugodnim smiješkom, imena G.
H.
(George) Washington.
Uz njega stoji žena, Ruth, također crnkinja, također neodređene dobi, odjevena u suknju i sako.
Stariji bračni par tvrdi da je kuća njihova i, još čudnije, da je u New Yorku nestalo struje.
Bili su na koncertu simfonijskog orkestra, ali po povratku kući na Manhattan čitav je grad ostao bez struje.
Žive u zgradi na četrnaestom katu, a kako se do stana ne mogu popeti pješice, uputili su se umjesto toga u svoju vikend-kuću.
Nazvali bi oni Amandu i Claya i javili da stižu, ali nema signala.
I doista, Amanda i Clay otkrivaju da im mobiteli ne rade, kao ni televizija ni internet…Isprva je situacija komična – Rumaan Alam, američki pisac bangladeškog porijekla, udara snažnim zamasima satire u svojem trećem romanu "Ostavi svijet za sobom" (Znanje, prijevod Igor Rendić); gotovo da zavrćete očima čitajući kako su Amanda i Clay uvjereni da su liberalni i osviješteni čak i kad su otvoreni rasisti.
Stariji par, naime, mlađem paru nudi kompenzaciju od tisuću dolara, da ih prime u njihovu vlastitu kuću.
Ovi su pak lagano uvrijeđeni jer su platili da budu sami, i istodobno sumnjičavi.
George i Ruth naprosto ne izgledaju kao vlasnici te krasne kuće (zato što su crnci), pa Amanda naglas suprugu deklamira svoje predrasude: što ako je on kućepazitelj, a ona služavka? Ili, što ako su ubojice?
Clay je pak svjestan da ne pamti dobro lica.
I zna da možda naročito loše pamti lica crnaca.
"Nije namjeravao reći: 'Svi mi izgledaju isto', ali bilo je dokaza, pravih i konkretnih znanstvenih dokaza da ljudi u pravilu bolje prepoznaju druge ljude iste rase.
Ono, pa nije valjda rasistički priznati da milijardu Kineza njemu nalikuju jedan drugome više nego što si oni sami nalikuju kad gledaju jedni druge."
Autor čitatelju brzo razbija neizvjesnost: skačući kroz različita očišta likova već nakon nekoliko stranica doznajemo da Amandi i Clayu zapravo ne prijeti nikakva opasnost od para koji im se pojavio na vratima; oni su doista vlasnici kuće koju su mladi Njujorčani unajmili.
No i stariji, crni par ima svojih zabluda i predrasuda: George najviše vjeruje majstoru Dannyju koji mu je uredio kuću, uvjeren je da su zbog toga postali prijatelji; tankoćutna Ruth, istančanog glazbenog ukusa, šokirana je pak prljavštinom koju zatiče u kući – ovo je prvi put da u svoj vikend-dom nije ušla nakon što ga je očistila čistačica, nego ima direktno iskustvo kakav su svinjac turisti – čak i kad su obrazovani gradski ljudi – u stanju napraviti.Dva para postupno ipak razviju povjerenje, no temeljni problem ostaje neriješen – ne uspijevaju stupiti u kontakt s vanjskim svijetom.
I tu se društvena satira naglo pretvara u distopiju: na čitatelja odjednom nahrupi duboka jeza.
Kako roman odmiče, neosobni sveznajući pripovjedač čitatelju otkriva detalje koje ne znaju likovi, što stvara dvostruku nelagodu.
S jedne strane, informacije koje nam pripovjedač daje o vanjskom svijetu su sporadične, ubačene u gotovo idilične opise svakodnevice četvero odraslih i dvoje djece, pa čitatelju bez upozorenja ubrzavaju dah.
S druge strane, čitatelj osjeća nelagodu jer baš ništa u radnji ne upućuje na to da će junaci uskoro doznati što se zbiva i nešto konkretno poduzeti da se zaštite.
Luksuzna dokolica i svijet koji propada neprestano se sudaraju, a jedini koji sve zna je čitatelj i pritom u tom iskustvu ostaje sam – nema čak ni mogućnost katarze da strah proživi posredno, kroz informirane junake.
Taj neuobičajeni literarni postupak ono je što je uistinu strašno u ovome napetom romanu, jer čitatelj ima osjećaj da apokalipsu proživljava samo on: ti nesretnici u luksuznoj kući zaštićeni su informacijskom blokadom, oni ustvari uopće ne znaju koliko je situacija loša.
Oni se još mogu nadati.
Mi ne.
Tako doznajemo da je netko, pretpostavljamo SAD, poslao prve zrakoplove na obalno područje, "kako protokol nalaže u takvim situacijama".
Kojim situacijama? Kakav protokol? U isto vrijeme junaci romana kupaju se u bazenu, kuhaju obroke, divlje se seksaju i svršavaju, piju skupi viski s ledom.
Jedina koja intuitivno, visceralno osjeća da nešto nije u redu jest tinejdžerka Rose.U ovom se romanu, naime, preispituju temeljne postavke ljudskosti i, posljedično, društvenosti pa je ovo najviše psihološki roman.
Što bismo napravili da nam se dogodi apokalipsa? Da li bismo pohrlili spašavati svijet, ili bismo se zatvorili u svoja četiri zida? Koga bismo prvo nazvali, kome bismo pomogli, a čiju bi bol, patnju i strah ignorirali? Koje bi predrasude proradile i koga bismo, zbog toga, ostavili da umre? Da li bismo pomogli susjedu, sklopili pakt s potpunim strancima, prihvatili ih kao novu obitelj ili bismo se preko pola svijeta uputili posljednji put pozdraviti kćer ili sina?
Ili: svijetu je došao kraj pa zašto onda ne bismo zaplesali? Jutro će svanuti pa zašto ne bismo spavali? Kraj je neizbježan pa ćemo zato popiti, pojesti, uživati u trenutku? Ako nas sutra, prekosutra ili za deset dana više neće biti, zašto ne bismo sada vodili ljubav?
Nema točnog odgovora na ovo pitanje.
Ovo nije ispit moralnosti; moral se ovdje, kako kaže jedan od likova, tretira kao "vječno promjenjiva skupina različitih briga".
"Ostavi svijet za sobom" – proročki, jer je pisan prije pandemije koronavirusa – razotkriva da je društveni poredak tu kako bi većina nas mogla živjeti u uvjerenju da u stvari nisu društvene životinje.
Sve se drži na okupu prešutnim sporazumom da će sve ostati na okupu.
"Potrebno je samo da jedna strana odluči da će se sve raspasti kako bi do toga zaista i došlo.
Ne postoji struktura koja bi spriječila kaos, postoji samo kolektivno vjerovanje u red." A kad se red raspadne, većina nas neće učiniti baš ništa jer je strah nešto divlje i osobno, "nešto što čuvate u sebi jer se nadate da ćete ga tako onesposobiti".
I završno, trik-pitanje: kako da nastavimo voljeti druge ljude, i primati njihovu ljubav, sad kad smo svjesni da jedni druge ne možemo spasiti?Roman Rumaana Alama balansira na osjetljivoj granici ugode i nelagode; dovoljan je tek blagi povjetarac – jedna riječ – da vas prebaci na jednu ili drugu stranu.
Dio čitatelja će sigurno biti razočaran krajem, no ovakav autorski odabir je ono što razgraničava nisku od visoke literature: prva će vam ponuditi pravocrtne i nerijetko moralne svršetke, druga će vam izmaknuti tlo pod nogama i pustiti da mašta odradi ono što je literatura tek načela.
 
Mario Brkljačić
Sam
Tanja Tolić
Marija Brkljačića, jednog od naših najboljih kratkopričaša, dugo je trebalo nagovarati da objavi papirnatu knjigu.
U maloj zemlji, gdje gotovo svatko u ladici pisaćeg stola drži rukopis i uvjeren je da je neotkriveni talent za prozu ili poeziju, Brkljačić je kuriozitet: godinama je objavljivao elektroničke knjige na Besplatnim elektroničkim knjigama Krešimira Pintarića, da bi ga 2019.
u Durieuxu nagovorili na tiskanu zbirku priča "Doručak za Bič".
U gotovo svim trenucima Sam je sam.
Dok je mlađi, majka mu objašnjava da se mora uklopiti u zajednicu kad završi školu jer "čovjek je, Sam, društveno biće", iako zna da je majka "sama sa mnom.
I ja sam, s njom".
Većinu vremena Samu je "neizdrživo biti u svijetu, a htjeti pobjeći od svijeta"; ljudi kod Brkljačića "postoje kao što postoje i čavli zakucani u zid".
Na to temeljno pitanje – kako se nositi sa samoćom, a biološki smo uvjetovani kao društvena bića – Brkljačić ne nudi odgovor.
Razrješenje ne daje ni Samu, i on ga – kao pripovjedač – u jednom trenutku napušta pa čitatelj ne dobiva (zadovoljavajući) kraj.
Kao zbirka priča, "Sam" bi bolje funkcionirao.
Kao roman, zapinje – Brkljačić prozne fragmente nije dovoljno povezao da funkcioniraju kao cjelina.
Dojam je da je počeo pisati roman o dječaku Samu koji je izgubio oca, ali ga nije uspio dovesti do završetka pa je radnji koja nedostaje dodao nepovezane priče i opravdao ih Samovim snovima.
"Sam" zbog toga ostavlja dojam da je dijelom skrpan od zaostalog materijala, tim više što je neke dijelove romana autor prethodno objavio kao priče.
Za jednu je priču dobio nagradu Večernjeg lista, drugu je objavio nedavno u Expressu.
U toj verziji su tri poglavlja romana presložena u pripovijetku.
Jedno je poglavlje neznatno promijenio i pretvorio u posvetu Danilu Kišu preobraženom u konobara, no u romanu Kiša nema.
Brkljačić svoju prozu, čini se, tretira kao radni materijal i preslaguje ju – može se, uvjetno rečeno, pratiti proizvodni proces.* Kritika je originalno objavljena u prilogu Kritičar magazina Svijet kulture Jutarnjeg lista.
 
Esther Kinsky
Rijeka
Staša Aras
Esther Kinsky spisateljica je i prevoditeljica s poljskog, ruskog i engleskog.
Njezin roman "Rijeka" (Sandorf, prijevod Anda Bukvić Pažin), "atmosferičan, evokativan, poetičan, stilski profinjen", došao nam je u prijevodu Ande Bukvić Pažin, a objavljen je u izdavačkoj kući Sandorf.
Ovaj roman ili možda putopis, zaokruženi zapis o rijekama kojima je spisateljica prilazila, na koje je pazila i čije je tokove pratila, maestralna je hibridna forma, sugestivna i lako protočna, valjda poput vode koja je provodni motiv zbirke.
No ovaj roman s elementima putopisa o vodama tekućicama čvrsto se drži romanesknih obala, ponajprije glasom pripovjedačice, a onda i stalnim likovima koji su poput molova za koji se priča povremeno vezuje.
Rubovi naselja, rubovi kontinenta, rubovi rijeka, dvorišta i livada, sve ono što je izgred "betonske izgrede kolodvora" za autoricu je pozornica u koju ima pozorno usmjeren pogled, pažnju i razumijevanje.
I ljubav.
Dinamika slika se izmjenjuje u treperenju osjetila, veliki teretni brodovi u magličastom isparavanju rijeke, difuzno svjetlo u izmjenama noći i dana, vjetrovi i tržnice s arsenalom fenomena kako se sve to i dalje održava na životu – to je glavna okosnica romana koji će onima koji tragaju za smislom u jeziku i čulima biti zasigurno jedan od najbljih romana, rječnika, vodiča, udžbenika i za čijom će atmosferom tragati u svojim lutanjima.
 
Miranda Cowley Heller
Palača od papira
Tanja Tolić
Kad je u svojim tinejdžerskim godinama prvi put pokušala pisati, njezin djed, književni kritičar Malcolm Cowley, dao joj je savjet koji je otad uvijek uz nju: jedino što moraš znati, rekao je, jest to da svaka dobra priča mora imati početak, sredinu i kraj, a kraj mora biti nagoviješten na početku.
Kad joj je bilo jedanaest, otac Robert Cowley, urednik i izvanredan povjesničar, rekao joj je pak kako je najbolje pisanje uvijek najkraća udaljenost između dvije točke.
Miranda Cowley Heller poslušala je djeda, oca nije.
Njezin roman prvijenac "Palača od papira", upravo objavljen na hrvatskom jeziku, u nakladi izdavačke kuće Znanje i prijevodu Ivane Mirošević, sa svojih više od 400 stranica sigurno nije najkraća udaljenost između dvije točke na papiru, ali kraj jest moguće naslutiti odmah na početku.
Ili nije?
O tome se već godinu dana u Sjedinjenim Državama vode ostrašćene i žilave rasprave.
Nije baš pravilo književnu recenziju počinjati od kraja (bez brige, neću ništa otkriti!), no magična privlačnost "Palače od papira" upravo je u ambivalentnom svršetku.
Iako Miranda Cowley Heller sama tvrdi kako ne voli nejasne završetke, upravo je takav napisala, ostavljajući čitatelje u agoniji oko toga kako je ova obiteljska i ljubavna drama skončala.
Što je neke nagnalo da roman čitaju ispočetka i tvrde da je – ako se pažljivo čita – sve vrlo jasno.
"Palača od papira" ima naoko jednostavan zaplet: čitava radnja sabijena je u jedan dan, 24 sata, a zbiva se u Palači od papira, kako se zove kamp što ga čini nekoliko brvnara, a  koji je na obali jezera skrivenog u Back Woodsu na poluotoku Cape Cod sagradio pripovjedačičin djed.
Izvana, brvnare su čvrste – otporne kućice u tradicionalnom novoengleskom stilu koje su izdržale beskrajne oštre zime i sjevernjake i generacije zavađenih obitelji.
No djedu je pri gradnji ponestalo novca pa je unutarnje zidove i stropove izgradio od prešanog kartona.
Simbolika je, rekla bih, sračunato razvidna: kakve su brvnare, takvi su i junaci ovoga romana – izvana stameni, iznutra vječna hrana miševima (koje s početkom svakog ljeta treba iznova rastjerati). 
Naratorica je Elle, pedesetogodišnja profesorica književnosti, majka troje djece – sedamnaestogodišnjeg Jacka, desetogodišnje Maddy i devetogodišnjeg Finna, tzv.
irskih blizanaca (djeca koja se rode unutar iste kalendarske godine), sretno udana za šarmantnog, seksepilnog britanskog novinara Petera.
Radnja počinje u 6.30 sati prvog dana kolovoza, Elle se budi i odlazi na svoje uobičajeno jutarnje plivanje.
No jutro nije obično jer je večer prije Elle učinila nezamislivo: poševila se s Jonasom, svojim najboljim prijateljem još od djetinjstva, potajno naravno, ali usred obiteljske večere kojoj su, osim njezina muža i djece, prisustvovali i njezina majka Wallace, Jonasova supruga Gina i drugi obiteljski prijatelji.
Dok snažnim zamasima prevaljuje jezero, Elle je jasno da povratka više nema.
"Nema više žaljenja za onim što nisam učinila.
Odsad samo žaljenje zbog onoga što jesam učinila.
Volim ga, mrzim sebe; volim sebe, mrzim njega.
To je kraj jedne duge priče."
Iako je Mirandi Cowley Heller ovo prvi roman, ona itekako zna što radi.
Ne samo da je odrasla u New Yorku u obitelji umjetnika, pisaca i urednika – što je i društveni sloj u koji smješta radnju svojega romana, a Cape Cod je njegov Camelot – nego je i gotovo desetljeće provela radeći na HBO-u kao šefica svih dramskih serija, razvijajući i nadgledajući stvaranje TV drama poput "Obitelji Soprano", "Dva metra pod zemljom" i "Žica".
To iskustvo jasno se osjeća dok se čita "Palača od papira" jer Cowley Heller ima sjajan osjećaj za dramatiku, tempo i suspense.
Prije svega, izvanredna je graditeljica priče – četiri stotine stranica, usprkos očevu savjetu, nije potrošeno uzalud, pri čemu se autorica ne oslanja na često površan thrill karakterističan za žanrovske televizijske (i književne) formate – ne baca jeftine mamce, nego vas zaljubljuje u likove i priču.
Potpuno je jasno zašto je HBO odmah otkupio prava na roman za televizijsku seriju: "Palača od papira" lako bi mogla postati nove "Male prljave laži"!
Jedan mamac autorica, naravno, odmah baca pred čitatelja: znamo što je učinila, prevarila je supruga, i znamo da zbog toga osjeća i opipljivo (seksualno) uzbuđenje i mučnu grižnju savjesti.
Ne znamo zašto je to učinila i koga će odabrati.
Iz zapaljive scene ševe – roman obiluje prizorima sočnoga seksa! – uvodi nas ravno u obiteljsku dramu koja se proteže desetljećima.
U obitelji Elleine majke Wallace – a "Palača od papira" sva je posvećena ženama – rastava je tek riječ od sedam slova, nešto što ljudi čine kad im postane dosadno u braku ili kad shvate da im ne ide.
Oboje Wallaceinih  roditelja triput je bilo u braku, Wallace dvaput, no u njoj je, opisuje ju njezina kći Elle, nešto bezvremeno: prava je gnjavatorica, no krasi je veličanstveno dostojanstvo.
To je vrsta majke koja vjeruje da je „rastava dobra za djecu“ jer su nesretni ljudi uvijek zanimljiviji, i to je vrsta majke koja je Elleinu sestrinsku ljubomoru na dvije godine stariju Annu razriješila ovim riječima: "Moraš oprati tanjure… nećeš dobiti ruž.
A ja sam morala svom očuhu popušiti kurac.
Austin mu ga je samo trebao izdrkati.
Što da ti kažem? Život nije pravedan." Njezin najgori savjet? "Sjeti se Botticellija.
Budi poput Venere koja se uzdiže iz školjke, usana smjerno zatvorenih, čedne čak i u svojoj nagosti.“ Drugim riječima: „Molim te, potrudi se i nemoj cijelo vrijeme biti tako teška.
Ne govori puno i izgledaj tajanstveno."
Wallace ima 73 godine, otvoreno je zaljubljena u Elleina supruga Petera, ali Elle neopisivo živcira, najviše zato što joj Elle nikad nije rekla pravu istinu o tragičnom udesu koji je razdvojio nju i Jonasa.
Elle i Jonas upoznali su se u Back Woodsu kad je njemu bilo osam, a njoj jedanaest godina.
Jonas je, kao i njegova supruga Gina, umjetnik, i uz to zgodan, "gusta crna kosa koju možeš zagrabiti šakom, blijedozelene oči, koža ispolirana snagom i čežnjom, divlje stvorenje, najljepši čovjek na Zemlji".
Pored toga, on je osoba uz koju Elle ne osjeća nezgrapnost.
Nema napetosti.
Samo prisnost.
I Peter je zgodan (jer zašto bi išta olakšalo izbor?).
Nije prekrasan, već zgodan na onaj staromodan način filmske zvijezde.
Visok.
Elegantan.
Britanac.
Ugledan novinar.
Onaj tip muškarca koji izgleda seksi u odijelu.
Aristokratskog držanja.
Strpljiv, no zastrašujuć kad se naljuti.
Može čuvati tajnu.
Rijetko mu nešto promakne.
Kad je uzbuđen, pocrvene mu  vrhovi ušiju.
Ima dugačak korak.
On Elle uravnotežuje, čini da se osjeća sigurnom.
Ima izdužene, elegantne ruke.
Uvijek daje novac prosjacima, gleda ih u oči s poštovanjem.
Najviše od svega, Elle voli osobu koju vidi kad je on pogleda.
Vlastiti narcizam ipak najviše očarava; u tom je smislu Elle uistinu žena svoga doba – voli ona i svoje muškarce i svoju djecu i svoju majku, ali najviše voli kad vole nju.
"Palača od papira" nije sentimentalni ljubić, barem ne sve do samoga kraja.
Poneka rješenja – o kojima ne mogu govoriti, a da ne otkrijem ključnu tajnu romana – tanašno su izvedena, meni osobno kao čitateljici neuvjerljiva, primjerice ono koje omogućuje Elle i Jonasu da prestanu osjećati sjenu srama.
No "Palača" istodobno otvara važne teme braka, roditeljstva, ženskog identiteta i autonomnosti, obiteljskog nasilja i žrtvovanja, svakako i ljubavi – bavi se svim onim dvojbama koje suvremenog čovjeka, navodno slobodnijeg nego ikad prije, zakucavaju u asfalt dok juri automobilom na posao, vozi se možda podzemnom ili vlakom, i ne stigne o dvojbama razmisliti više od nekoliko minuta, sve dok ga navečer u krevet ne obori umor, a onda do jutra mlati nesanica. 
Ono što je nekad bio roman, danas je televizijski serija: odgovori, makar i površni, ne traže se više u knjigama (ili razgovoru), nego u televizoru ili na laptopu.
Miranda Cowley Heller spojila je najbolje od oba svijeta u svojem romanu: dobili smo trodimenzionalnu napeticu utisnutu u dubinu dvodimenzionalnog papira.
Kraj je možda takav, ambivalentan, zašto je autorica ipak deset godina bila televizijska majka; teško se oteti porivu za nastavkom, za novom sezonom.
Jedva čekam da dovoljan broj domaćih čitatelja savlada "Palaču od papira" i da počnu – igre strasti.
Ja sam "team Peter". 
 
Jeniffer Niven
Sva radosna mjesta
Ivana Smilović
Od knjige "Sva radosna mjesta" prije par godina nije se moglo pobjeći.
Naslovnica knjige iskakala je iz gotovo svih izloga, a internet ne treba ni spominjati.
Upravo taj hype privukao me i odbio knjizi – krenula sam je čitati, odložila i uzela tek par godina kasnije.
U međuvremenu je izašla i filmska adaptacija, i to 2020.
godine, koja je također stekla veliki broj obožavatelja.Nije ovo remek-djelo svjetske literature, ali vrijednost definitivno ima.
Jer diže glas o onome o čemu se rijetko govori, a pred čime se često zatvara oči.
 
Claire Lombardo
Najbolja zabava u životu
Tanja Tolić
Jedna je mlada žena rodila četvero djece u razmaku od četrnaest godina.
U majčinstvo je upala bez nakane, proizvevši niz kćeri različitih boja kose i različitih stupnjeva nelagode.
Najprije je došla Wendy, "emocionalno klimava još od ranog djetinjstva", koju će život nemilosrdno razapinjati.
Ni godinu dana kasnije na svijet je stigla Violet, kći koja im nikada nije dala razloga za brigu, a odrast će u poduzetnu i žestoku ženu.
Četiri godine poslije u obitelj Sorenson stigla je Liza, bezbrižno tvrdoglava, "jednostavno dobra – bila je to komplicirana, snažna vrsta dobrote koja je zračila iz nje, tako da bi i muškarci i žene zastali i samo joj se smiješili, nekako osunčani njezinom prisutnošću".
I nakon još devet godina posljednja, Grace, obiteljska beba, otac David ponekad ju je nazivao "jedinom jedinicom na svijetu koja ima tri sestre".
U svakoj od kćeri Marilyn Sorenson – majka s početka ove priče – mogla je vidjeti sebe, uglavnom ono što na sebi nije voljela.
"Violet je znala kako se praviti hrabrom, pa makar i na vlastitu štetu.
Liza je svoje roditelje gledala s pretjeranim divljenjem (...) Grace je bila prilagodljiva i izbjegavala je sukobe.
No Wendy ju je najviše opsjedala.
Njezina je kći bila nagla, kompulzivna, nemirna.
Bila je iskrena baš kao i Marilyn prije djece.
Bila je nesigurna, samokritična i autodestruktivna."
S te četiri kćeri, na naslovnici knjige simbolično prikazane kao četiri lista ginka, počinje debitantski roman mlade američke spisateljice Claire Lombardo, "Najbolja zabava u životu", koji je upravo, u prijevodu Ivane Ostojčić, objavila također mlada nakladnička kuća Sonatina naklada.
Iza Sonatine stoji vlasnica i glavna urednica Silvia Sinković, do prije godinu dana višegodišnja glavna urednica nakladničke kuće Znanje, a njezino ime ističem jer njoj imamo zahvaliti na izvanrednom uredničkom odabiru.
Nisam inače sklona takvim kategoričkim ocjenama, no približava se kraj godine pa ipak mogu donijeti tu vrstu suda: "Najbolja zabava u životu" najbolji je prijevodni roman koji sam ove godine pročitala.
Zapravo, najbolji roman koji sam ove godine pročitala.
Prvijenac Claire Lombardo obiteljski je roman, pametno i duhovito napisan, a polifona priča – u kojoj ravnopravno pratimo čak sedam glavnih junaka – toliko je vješto napisana i toliko čvrsto grabi čitatelja da na kraju romana od 544 stranice iskreno ostaje u čudu.
Lombardo, naime, u ovom trenutku ima trideset dvije godine, roman je objavila prije dvije godine, a počela ga je pisati kad je imala samo dvadeset četiri.
To naoko ne bi trebalo biti iznenađenje – zašto ne bi mlada spisateljica mogla napisati roman koji je odmah postao bestseler The New York Timesa?
No "Najbolja zabava u životu" nije bilo kakav roman: ako ste pročitali bilo koji roman Jonathana Franzena, paralele će se same povlačiti – Sorensoni iz Chicaga novi su Berglundi iz "Slobode", ili novi Lamberti, Franzenova kaotična, problematična obitelj iz "Korekcija" zahvaljujući kojoj je njegov roman iz 2001.
godine zaradio laskavu titulu "prvog pravog romana novog tisućljeća".
Istodobno, napet odnos Pip i njezine majke Penelope iz romana "Čistoća" u "Najboljoj zabavi" je učetverostručen: imamo i dalje jednu majku, ali i četiri kompleksna odnosa koje razvija sa svojim kćerima.
Ovim ne želim reći da je Claire Lombardo kopirala Franzena, jer nije, nego želim reći – ako volite Jonathana Franzena, velike su šanse da ćete Claire Lombardo voljeti još više.
Lombardo jest ženski Franzen, koliko god ova tvrdnja na prvu zvučala seksistički: ne znam hoće li "Najbolja zabava u životu" s vremenom zaraditi i laskavu titulu "velikog američkog romana", kojom Franzena redovito kite, jer Lombardo svoj kritički žalac ne usmjerava na društvene okolnosti, njezini junaci ne promatraju ptice niti zapjenjeno protestiraju protiv Appleovih proizvoda.
Lombardo čini nešto sasvim drugo, bolje: u ruci drži skalpel i njime duboko zasijeca u obiteljske odnose, ispisujući stranicu za stranicom potresne i divne solilokvije o tome što znači biti žena, majka i sestra.
Bez pretenzija da zvuči politički ili aktivistički, Lombardo je napisala sočno feminističko štivo u kojem je zahvatila višeslojno žensko iskustvo: pišući, između ostalog, o majkama koje ne žele svoju djecu, a najviše ih vole dok spavaju, o sestrama koje jedna na drugoj prakticiraju zlobu i povremeno se guše od ljubomore, validirala je sve naše ženske "nedopuštene" i mračne osjećaje.
I zbog toga je čudo, jer je imala samo dvadeset šest godina kad je počela pisati roman: većina raskoši i boli ženskih emocija i ženskih iskustava u toj joj je dobi, po prirodi stvari, bila nedostupna.
Vrijeme je priječi da zna kako je to biti majka, žena na pragu pedesetih, supruga koja je u braku četrdeset godina ili odjednom baka.
Morala je, kaže u intervju The New York Timesu, naprosto dobro napraviti "emocionalnu zadaću".
Njezin je rukopis na početku imao više od 800 stranica; mislim da možemo reći da se dobro pripremila.
Ako vas sve ovo nije privuklo, onda za "ljenjivce" još ovo: već u listopadu 2019.
godine HBO je otkupio prava za roman, a prema njemu će snimiti seriju koju će producirati Amy Adams i Laura Dern.
No o čemu "Najbolja zabava" ustvari govori? Obiteljska saga počinje vjenčanjem, mladenka je Wendy koja se udaje za bogataša Milesa Eisenberga, pripadnika jedne od trideset najbogatijih obitelji u Chicagu.
Na tom će vjenčanju Violet začeti sina kojeg će odmah po rođenju dati na usvajanje (samo ću toliko otkriti od radnje).
Kad se šesnaest godina kasnije, naoko niotkuda, pojavi mladi Jonah Bendt, to ni za jednu od sestara Sorenson, a ni za njihove roditelje, neće biti dobar trenutak.
Violetina tajna, za koju je znala samo jedna od sestara, ona koja joj je i pomogla da potajno rodi i potajno dade dječaka na usvajanje, prodrmat će poput cunamija čitavu obitelj: pukotine među sestrama postat će otvoreni i zlobni sukobi, a u pitanje će doći sve, i to naglas.
Wendy više nije u braku, u međuvremenu je postala ona koja uvijek pobjeđuje kad je riječ o traumi.
Violet, to "nadureno lice, dijamanti i superiornost", udana je za Matta koji zarađuje tisuću dolara po satu, ima dva sina, Wyatta i Elija, i ne želi da joj itko ili išta naruši njezin veličanstveni život.
Liza od obitelji skriva da je njezin partner Ryan klinički depresivan, a upravo je otkrila da je trudna.
Grace, to zakašnjelo i dragocjeno dijete, zapravo jedina koju su roditelji planirali, živi "pomalo onako kako je zamišljala da žive ubojice: oskudno i u sramoti".
Neželjeno dijete Jonah Bendt ima petnaest godina.
Njegovi roditelji posvojitelji poginuli su u automobilskoj nesreći kad je imao četiri godine (tada je ujedno i saznao da je usvojen), potom je promijenio niz udomitelja i na kraju završio u domu za dječake gdje ga je pronašla Hanna i odvela sebi doma.
No Hanna i njezina obitelj sada se sele u Južnu Ameriku, a Jonah nema kamo.
Tko će ga od Sorensona – koji sad konačno znaju za "izgubljenog" člana obitelji – uzeti k sebi?
Čvrsta narativna linija romana je Jonina aktualna sudbina, a oko njega Lombardo plete pripovjedne rukavce: čitatelja vodi kroz odrasle priče sestara i kronološki otkriva ljubavnu priču njihovih roditelja, Marilyn i Davida.
Marilyn je odrasla uz obudovjelog oca alkoholičara, majka joj je umrla od zatajenja jetre kad joj je bilo petnaest.
Davida je upoznala za vrijeme studija engleskog jezika koji je prekinula nakon što se udala za njega i ostala prvi put trudna.
David je liječnik obiteljske medicine, njegova je majka pak preminula od limfoma kada je imao pet godina.
"Pogledaj nas dvoje", kaže mu na prvom spoju Marilyn, "koliki emocionalni teret nosimo sa sobom." Dvoje djece bez majki; dvoje mladih, zbunjenih ljudi koji su se nekako dogodili jedno drugome.
"Neobičan je to osjećaj za dijete, kao da si ti odgovoran za sreću svojih roditelja", nastavlja Marilyn, objašnjavajući mu kakav je to osjećaj biti kći svojih roditelja.
"Ne toliko da si uzrok toga, koliko da postoji određena obaveza s tvoje strane da je osiguraš.
Sve donedavno nisam uviđala da to nije normalno."
To će dvoje mladih ljudi, bez da naglas izgovore zakletvu, postati sasvim drugačiji roditelji.
Oboje su bili podjednako, agresivno strastveni oko nesavršenosti svoga braka i možda su upravo zato uspjeli postati dvoje ljudi "koji su zračili većom ljubavlju nego što bi svemir uopće odobrio".
Brak je, brzo je shvatila Marilyn, bio ugodna igra moći, pažljiva ravnoteža sukobljenih ega, suprotstavljenih raspoloženja.
"Gasila je svoj kako bi zablistao njegov.
Očuvanje.
Uzajamnost.
Smjela je osjećati samopouzdanje i ushit jedino kada bi on osjećao tjeskobu i pesimizam.
Ako se on oko nečega brinuo, ona se nije smjela brinuti ni oko čega."
I nakon četrdeset godina braka njihov je odnos čudo.
Još se međusobno nasmijavaju.
Toliko često vode ljubav – i u šezdesetima! – da su neiscrpni izvor zavisti, zgražanja i podsmijeha svojim kćerima.
Kad Jonah prvi put dođe u obiteljsku kuću Sorensona, "na vratima su se pojavili David i Marilyn, držeći se za ruke poput onih sjebanih blizanki iz Isijavanja, a između njih stajao je crni pas veličine konja".
David beskrajno voli svoje kćeri.
No Marilyn voli više.
I sve one to znaju.
Svaka je obitelj nesretna na svoj način, no što ćemo s obiteljima koje su sretne? Konkretno, što ćemo s roditeljima koji su sretni, i dobri roditelji, a ipak proizvode nesretnu djecu? Plamteća ljubav roditelja, brzo postaje jasno, jedan je od glavnih izvora frustracija kćerima.
"Sve smo mi emocionalno zakočene jer se ti i tata volite više nego što volite nas", Wendy je jednom rekla Marilyn.
"Sve mi očajnički želimo tvoj život", drugi put je rekla Liza.
"I znamo da ga nikad nećemo imati." Majka je, naravno, laka meta, a sve njezine kćeri upravo žive na "vrhuncu sebičnosti".
Marilynini (majčinski) zagrljaji bili su jedinstveni, čvrsti, električni, puni kinetičke energije, zračili su ljubavlju.
"Predivne ste, janješca moja", šaputala bi djevojčicama noću, pamteći razdjeljke u njihovoj kosi.
"Vi ste mamina sunca." No svoju je djecu najviše voljela kada su spavala.
Majčinstvo je katkad – čitamo njezinu dionicu – najsamotnija stvar na svijetu.
A trudnoća izolira, iscrpljuje.
"Mnogo je vremena potrebno da shvatiš kako je vrijedno toga.
Pitam se zašto smo tako ustrojeni.
Nedostaje ti sna do razine ludila tih prvih godina, a onda se jednog dana probudiš i vidiš tu malu osobu koju si stvorio i ona ti izgovori rečenicu i ti shvatiš da je sve u tvom životu bila audicija za stvaranje te konkretne osobe.
Da šalješ samostalna bića u svijet i da je teret toga na tvojim plećima."
Tajna njezina majčinstva: daj joj gram sebe, a ona će ti vratiti cijelu sebe, u tonama ljubavi, zabave i uvjerenja.
No David, u trenutku lucidnosti i nesebičnosti, ipak shvaća: žena mu je dobra glumica.
Dok su još bili mladi roditelji, dok je Violet nosila u marami na prsima, promatra je na zabavi dekana medicinskog fakulteta i čuje kako pospano i blaženo govori: "Obožavam biti mama.
To mi je najbolja zabava u životu." Ponavljat će to godinama u teškim trenucima: najbolja zabava u životu.
"Osjećao je grižnju savjesti što joj nikada nije pružio priliku da sebe upozna bolje.
S dvadeset i devet godina postala je tako čvrsto, tako neopozivo mama trima djevojčicama da nije bilo prostora ni za kog drugoga, a čak i ako bi bilo prostora, nije bilo nikog drugog, jer nije imala prilike prije rođenja djece otkriti što je ona sve i tko.
Odrekla se silno mnogo i malo toga kada je pristala udati se za njega, a on je bio toliko fiksiran na to da ju ima da je rijetko razmišljao što bi njoj značilo imati slobodu dopustiti da je netko ima."
S vremenom će se to roditeljstvo, kako Marilyn jednom zamjećuje, ne bez cinizma, pretvoriti u babuške.
"Svaki put kad se jedne riješimo, evo ti druge s kutijom Camela", kaže aludirajući na običaj njihovih kćeri da im se – kad se napokon odvaže progovoriti – instaliraju na kauč, mahnito puše i popiju nevjerojatno količine vina.
Ono što dodatno komplicira stvari jest što se te kćeri – sestre – neprestano ogledaju jedna u drugoj i gube bitku same sa sobom.
"Bože, stvarno je teško biti osoba na ovom svijetu, zar ne?" izgovori naglas jednom, a tko drugi nego Wendy.
No te sestre, što ubadaju jedna drugu i roditelje – dok im otac pokušava spasiti jedno stablo ginka u vrtu – jako su dobro svjesne jedne stvari, i to je istinsko naslijeđe Sorensona: "Kako se ono kaže? Ljudi koje najviše znamo povrijediti oni su za koje znamo da nas neće napustiti?"
"Najbolja zabava u životu" veličanstven je roman.
Pored svega, to je i roman od kojeg ćete se dobro osjećati kad ga pročitate.
Toliko dobro, da ćete odmah poželjeti pročitati ga još jednom.
 
Marina Vujčić
Stolareva kći
Nada Topić
Nova knjiga Marine Vujčić "Stolareva kći" (Fraktura, 2021.) na dvjestotinjak stranica donosi dnevničke zapise i fragmente nastale tijekom jednog desetljeća.
Zapisi su podijeljeni na tri dijela: "Herbarij", "Na Palagruži" i "Selo" i, kao što je to već slučaj s dnevnicima, otkrivaju nam autoričinu svakodnevicu, intimne emotivne i misaone skrivene kutke.
Iako su zapisi naplavljeni izvanjskim, jasno je da je autorica introvertna i da joj je ugodnija fizička izdvojenost i samoća, pa tako piše: "Zahvalna sam na tome što je svijet vani, a ja ovdje, unutra." ili "Cijeli dan čitam Stonera.
Dugo nisam tako provela dan čitajući.
Na pola dana, kad sam shvatila da između redaka strepim da će me netko nazvati, isključila sam telefon."
Dobrovoljno isključivanje iz užurbanog i kaotičnog svijeta prezasićenog informacijama kod Marine Vujčić je radikalno.
Naime, drugi dio dnevnika "Na Palagruži" nastao je na istoimenom otoku svjetioniku gdje je odlučila provesti godišnji odmor u potpunoj izolaciji, bez telefonskog signala i bilo kakvih distrakcija.
Dugogodišnji san o posjetu svjetioniku postaje stvarnost, dani prolaze u čistom prisustvu, u bivanju, u interakciji s biljnim i životinjskim svijetom otoka, morem, rijetkim posjetiteljima, članovima svjetioničarske obitelji Žuvela i naravno neizostavnoj prtljazi, knjigama.
U trećem dijelu "Selo" svjedočimo njezinu preseljenju iz velikog grada u obiteljsku kuću na selu nedaleko od Trogira.
To je jedini dio dnevnika bez nadnevaka jer, kako i sama na jednom mjestu piše, na selu nije važno koji je dan ni koji je datum, postoje samo godišnja doba, jutro i večer, noć i dan.
Ipak, zapisi se i ovdje nižu kronološki linearno, zatječemo je prvo u Zagrebu u trenutku kad je selo tek čežnja, a odluka o preseljenju još nije konačna.
Nju donosi u pandemijskoj godini i to nakon velikog zagrebačkog potresa u ožujku.
Podrhtavanje, ali ono unutarnje, događa se i prvih dana na selu: "Ovdje ništa ne podrhtava, ali i u meni se sve i dalje trese." Prilagodba na novo okruženje je brza, tu je vrt koji je potrebno obrađivati, kao i kuća koja zahtjeva popravke i prilagodbu i koja podsjeća na preminule roditelje, to je kuća s velikim K, koja postaje dom.
Eskapizam koji "junakinja" svjesno odabire, pozitivni je eskapizam, onaj koji osnažuje i daje čvrsto uporište usprkos povremenim trenucima osamljenosti koje takav izbor nosi ("Sve bi bilo dobro kad bi se čovjek mogao sam zagrliti.").
Razotkrivanje unutarnjeg života u kojem se kaleidoskopski reflektiraju svakodnevni događaji, prošlost i sadašnjost, pročitano i proživljeno, stilski je izbrušeno i lišeno jezičnog viška.
Dulji i kraći fragmenti, koji se ponekad sastoje tek od nekoliko riječi, svjedoče snažnu potrebu bilježenja života koji, kako reče Divna Zečević, "poput vode hlapi".
"Stolareva kći" topla je i intimna knjiga kojom Marina Vujčić smjelo otvara prozore i vrata svoje kuće s velikim K.
 
Mélanie Guyard
Tihe duše
Tanja Tolić
Ne postoji točna brojka –  jer kao i sve sramote, i ova je obavijena velom tajne – no procjenjuje se da je iz veza Francuskinja s njemačkim okupatorima u vrijeme Drugog svjetskog rata rođeno između 80 i 200 tisuća djeca.
Tu su djecu nazivali enfants maudits, prokletom djecom.
Višijska Francuska tome je pokušala doskočiti tako što je uvela mogućnost "anonimnog rađanja": francuske majke svoju su "njemačku" djecu mogle odmah po rođenju dati na usvajanje, uz jamstvo da djeca nikad neće doznati tko su im roditelji ni pod kojim su okolnostima rođena.
Kad je Francuska 1944.
godine oslobođena, bijes Francuza okrenuo se upravo prema tim ženama.
Brijali su im glave, skidali ih do gola i tjerali da tako hodaju ulicama, polijevali ih katranom, nekima ružem za usne iscrtavali svastike po tijelima.
Neke je rulja i ubila.
Opet, ni ovdje ne postoje precizne brojke: zna se da je tako poniženo najmanje 20 tisuća Francuskinja.
U povijesti je to danas poznato kao horizontalni kolaboracionizam, a žene koje su bile u seksualnoj vezi s Nijemcima kao femme tondue (obrijane žene).
Žene su tako kažnjavali i u Norveškoj, Belgiji i Nizozemskoj nakon Drugog svjetskog rata, no u Francuskoj je odmazda bila najstrašnija i najbolje dokumentirana: poslijeratna Francuska bila je prepuna fotoreportera, sačuvano je na stotine fotografija javnog kažnjavanja žena.
Francuska se tim ženama, a ni djeci, nikad nije ispričala.
U taj kontekst francuska spisteljica Mélanie Guyard smješta svoj prvi roman za odrasle, "Tihe duše" (Znanje, 2022., prijevod Maja Ručević).
Guyard je rođena 1981., profesorica je biologije u jednoj školi u pariškoj regiji, a pod pseudonimom Andoryss prethodno je napisala scenarije za desetak grafičkih romana i objavila nekoliko romana za mlade.
Njezine "Tihe duše" počinju upravo slikom odmazde.
Kolovoz je 1944., a pred obiteljskom kućom Portevinovih u selu Berry okuplja se rulja koja ocu obitelji viče: "Daj nam kuju!" Kučka je dvadesetdvogodišnja Héloïse Portevin koju su seljani godinu dana gledali kako šeće s njemačkim oficirom Frantzom Johannsenom.
Uz sve, Héloïse je i trudna.
"Pa eto vam je!" vikne otac, odgurne Héloïse s vrha stepenica i baci je prema bijesnoj masi.
Selimo se u rujan 2012.
godine, direktno na psihoterapijsku seansu,  kamo je, po odluci suca, upućen tridesetogodišnji Loïc Portevin nakon što je šakom opalio ljubavnika svoje supruge.
Loïc više nema ni suprugu, a posljedično ni posao agenta za nekretnine, vratio se u obiteljski stan majci i bratu studentu dok se bura ne stiša, a on ne nađe novi posao.
Psihoterapeut "pegla" Loïca, čačka po obiteljskoj prošlosti, jako ga zanima zašto se Loïcova majka nikad nije udala nego ima dva sina s dvojicom različitih muškaraca, kao da ponavlja sudbinu svoje majke, Loïcove pokojne bake koja je na kraju rata rodila nezakonito dijete.
I nije li baš zanimljivo što je, eto, i Loïcu sad pukao brak?
Loïc je ciničan tip kojem je opori humor obrana, ne vidi kako bi bakin seksualni život imao veze s njegovim, no kad ga majka obavijesti da planira prodati obiteljsku kuću u Berryju i zamoli ga da je raskrči od starog namještaja, Loïc pristaje sve u želji da pobjegne iz Pariza od nesretne prošlosti.
Već prvog dana u Berryju shvatit će da je "selo mjesto u kojem se može živjeti, a ne mjesto u kojem se može postojati" te da "kamenovanje sjećanjem itekako može ostaviti ožiljke".
Iako je prošlo gotovo sedamdeset godina, ostarjeli stanovnici Berryja baš ne žele zaboraviti kuju Héloïse i njezino njemačko kopile.
   
Loïc na tavanu pronalazi bakinu dugogodišnju korespondenciju s izvjesnim J., i u nadi da će saznati tko je ta zagonetna osoba, pokreće pravu malu istragu u kojoj mu pomaže policajka na prisilnom odmoru Mathilde Dourmont.
Na tom mjestu u romanu čitatelj se treba oprostiti od očekivanja kako će se dalje razvijati radnja, jer Mélanie Guyard u potpunosti preokreće standardni narativ o femme tondue i njihovoj djeci.
"Tihe duše" u mnogo čemu su neočekivana priča, ne samo da "poravnavaju" stare rane, nego u povijesne priče što se bave Drugim svjetskim ratom uvode i sasvim nove, dobrodošle motive. 
Guyard priče bake i unuka pripovijeda naizmjence, paralelno, spajajući prošlost i suvremenost u točki iskupljenja, istovremeno potvrđujući ono što je Loïcov psihoterapeut isprva uzaludno isticao: naši su životi tek dijelom naši, tkivo našeg iskustva uvelike je obilježeno prešućenim međugeneracijskim traumama.
Da bi se na miru rastao od supružnika, čovjek ponekad mora iskopati izgubljene rođake,  otkriti zatajene očeve i osvijetliti obiteljske sramote.
Kako priča odmiče, Loïc je sve manje ciničan, a sve više razumije i ranjivost i snagu djevojke, žene i starice koja mu je bila baka.
 
Héloïseina priča obojena je pak snažnim i suprotstavljenim silama: s jedne je strane tradicijski ukopana u patrijarhalne odnose, trpi udarce i bol, arhetipska je Mala sirena koju je majka naučila da su žene nerijetko puno snažnije u tišini, nego u buci.
"Treba sve šutke izdržati, dan po dan.
To je ono što žene najbolje rade, zar ne?" S druge stane, paradoksalno, kazna suseljana donosi joj oslobođenje –  njemačku kurvu nitko nije htio oženiti pa ima slobodu sama krojiti svoj život i u poraću postaje najveći poslodavac u tom kraju.
U furioznom finišu, autorica zamjenjuje rodne uloge bake i unuka: unuk, naime, otkriva svoju nježniju, žensku stranu, a baka se razotkrije kao (ratni) junak. 
 
Sorj  Chalandon
Zanimanje oca
Tanja Tolić
Pécousseov otac bio je kontrolor leta.
Gospodin Legris bio je automehaničar.
Neki su očevi bili radnici, službenici, ili pak konobari u restoranima.
Jedan je dječak odlazio ocu u pilanu na jezeru.
Chavanayev otac je bio poštar.
Ali što je bio njegov otac, Émile nikad nije doznao.
Zanimanje oca središnje je pitanje sedmog od deset romana francuskog pisca i novinara Sorja Chalandona (1952).
Posrijedi je okrutna, i zbog toga vješta, igra riječi: nije u pitanju (samo) profesija, nego primarno uloga roditelja, što uopće znači biti otac.
André Choulans, otac, mitoman je, paranoik i zlostavljač; tiranin koji je oko male obitelji ispleo čvrst kavez od riječi u kojima udarci gotovo da donose predah: riječima se može itekako zlostavljati, riječima se ljude može odvojiti od života i stvarnosti, pa Chalandon ovim romanom provodi dvostruki egzorcizam: kao pisac, oslobađa riječi balasta laži, kao sin sebe liječi od traume.
"Zanimanje oca", u izdanju nakladničke kuće Znanje i izvrsnom prijevodu Maje Ručević, objavljeno je prije nekoliko mjeseci i pomalo je prošlo ispod radara (meni svakako), što je šteta jer je u pitanju jedan od najboljih prijevodnih romana u ovoj godini.
Sedmi roman Sorja Chalandona, prvo njegovo djelo prevedeno na hrvatski, komprimirano je štivo, nabijeno poput pištolja što ga na naslovnici drži dječak.
Taj će pištolj, metaforički, opaliti već na prvim stranicama: pripovjedača upoznajemo kao odraslog muškarca koji s majkom organizira pogreb oca i supruga.
Kupuje se jeftin lijes ("Ionako će izgorjeti"), na pogrebu je samo dvoje ljudi i nema ožalošćenih.
Andréa Choulansa nije došao ispratiti nitko od šire obitelji, prijatelja ili kolega.
Neke nije imao, druge je rastjerao.
Odsustvo emocija nuklearne (!) obitelji isprva šokira, jednako kao i otkriće da je dječak s naslovnice, s pištoljem u ruci, doslovna reprezentacija.
"Zanimanje oca" je fikcija utemeljena na autobiografskim događajima.
Osjeća se to od prve rečenice romana: postoje knjige koje šokiraju, ali je čitatelju jasno da je u pitanju samo manirizam.
I postoje knjige koje izazivaju mučninu, ali grč u želucu intuitivno otkriva da se ispod fikcije krije stvarnost emocionalnog iskustva.
Chalandon je taj transfer izveo vješto, sigurnom rukom iskusnog pisca: "Zanimanje oca" mogu probaviti i oni mekog srca, jer Chalandon čitatelja povremeno "spašava" od užasa obiteljskog nasilja disocijacijom u komiku, ili ga pak prenosi u sigurnost odrasle osobe – mijenja očište pripovjedača iz dječakovog u ono odraslog muškarca.
Roman je originalno u Francuskoj objavljen 2015.
godine (po njemu je redatelj Jean-Pierre Améris lani snimio i istoimeni film).
Sorj Chalandon nije skrivao činjenice iz kojih je izrasla fikcija.
Na pitanje novinara je li roman autobiografski, odgovorio je: "Imam mlađeg brata, Émile je jedinac.
Imam tri kćeri, dok Émile ima sina.
Ja nisam restaurator slika.
Roman je fikcija.
Sve ostalo, sve osim trenutka u kojem Émile uperi pištolj u oca, izgrađeno je na mojem životu.
Kao i Émile, ja nisam imao bazu, nisam dobio ljubav koja te štiti.
Poput Émilea, ja i dalje ne znam zanimanje svojeg oca."
Oca je, objasnio je novinaru, sakrio u svaki od prethodnih šest romana.
Sakrio je u svoje likove njegovo lice, dob, njegov način postojanja, sve se nadajući da će se otac tamo pronaći.
Nije se pronašao.
"Nije shvatio da sam ga tražio, da sam mu, kroz te romane, ponudio svoje posljednje riječi." "Zanimanje oca", otkrio je, nije mogao napisati dok mu je otac bio živ.
Bilo je prekasno da pročita tu knjigu.
"Kad je umro, dok sam stajao ispred njegova lijesa, znao sam da je došlo vrijeme da otkrijem svoje zanimanje, zanimanje sina..." Sin, po profesiji pisac, jedan od osnivača francuskih novina Libération, dobitnik najprestižnije francuske novinarske nagrade Albert Londres i književnih nagrada Médicis, Grand prix du roman koju svake godine dodjeljuje Francuska akademija te Goncourtove nagrade po izboru francuskih gimnazijalaca, odlučio je na pogrebu da je došlo vrijeme da ispriča priču o tome kako ga je odgojio ludi otac, lažljivac i mitoman, što je život skončao u deliriju u psihijatrijskoj bolnici.
Taj je otac – i stvarni i literarni – za života bio pjevač, nogometaš, trener džuda, špijun, pentekostalni pastor, padobranac tijekom rata, a sve do 1958.
i pouzdanik generala de Gaullea.
No najbolji prijatelj preko noći mu je postao neprijateljem nakon što je dopustio referendum o samoopredjeljenju Alžira.
Stoga odlučuje ubiti de Gaullea i tako se pobrinuti da Alžir ostane francuski te za to traži pomoć svog sina Émilea.
Dječak se pokorava očevim naredbama i pristaje na napornu obuku.
Obuka uključuje vježbanje svako jutro: samo u gaćicama, dječačić vježba.
Detalj s gaćicama je bitan, jer se kiša očevih udaraca spusti na njega baš svaki put kad nije obučen.
Teško da će se od vježbanja stvoriti neki mišići jer je Émile redovito i gladan: uskraćivanje večere, a nekad i sva tri obroka, danima, jedna je od najčešćih kazni.
Glavna preodgojna metoda je ono što otac naziva "popravni dom": zatvara ga u ormar, dječak mora klečati, ruke staviti na potiljak, lice usmjeriti prema dnu, a leđa okrenuti vratima.
Potom otac zaključa ormar dva puta.
Ostavi dijete u mraku do jutra.
Ujutro mu nekad dopusti jesti, najčešće ne.
Treći kotač obiteljske dinamike je majka.
Nigdje nije izrijekom rečeno, ali jasno je da je majka zapravo ta koja uzdržava obitelj.
Dječak oca nikad nije vidio ni u radnom odijelu ni s nekom torbom.
Niti je radio za pultom niti u uredu.
Kad bi ujutro išao u školu, otac je spavao.
Uvečer je katkad bio u pidžami.
"Umoran je", govorila je majka.
Sin i supruga većinu su dana hodali na prstima kako ne bi oca probudili.
Stanom su se kretali poput balerina.
Nisu koračali, šaputali su.
Svaki njihov korak bio je ispričavanje.
Kad je bio budan, otac je hodao od prostorije do prostorije kao kakav zatvorenik u kratkoj šetnji.
Po njegovim koracima, majka bi mjerila bijes svog muškarca.
Jednom je, pripovijeda Émile, metlom oštetio zid očeve i majčine sobe.
Vrhom drške zagrebao je malo gipsa.
Otac ga je išamarao jer to je bio njegov zid i to je bila njegova metla.
"Ovdje ništa nije tvoje, čuješ li me? Ni majčino ni tvoje!" U kući su uglavnom šutjeli, govori dijete.
"Jedna zvijer i dvije tišine."
Émile se uvijek pitao što to nije u redu u njihovu životu.
Nitko im nije dolazio u goste, nikad.
Otac nije dozvoljavao.
Kad bi netko pozvonio na vrata, podigao bi ruku kao znak da šute.
Čekao je da taj netko odustane, osluškivao korake na stubištu.
Potom bi otišao do prozora, sakrio se iza zavjese i pobjedonosno promatrao kako se ta osoba udaljava niz ulicu.
Nitko od dječakovih prijatelja nikad nije smio doći u posjet.
Nijedna mamina kolegica.
U tom stanu su uvijek bili samo oni.
Čak ni baka i djed nikad nisu došli.
"Otac, majka i ja.
Samo nas troje.
Malešna sekta sa šefom i sljedbenicima, kodovima, pravilima, brutalnim zakonima, kaznama.
Trosobno kraljevstvo zatvorenih prozora, prašnjavo, ustajalo i zatvoreno.
Pakao."
U toj trijadi zla najšokantnija je uloga majke.
Kad bi Émile izišao iz ormara, to su bili jedini trenuci u kojima mu je majka pomagala.
Nije bio slab, ali je želio biti.
Pridizala bi ga, držala rukom ispod pazuha.
"Utonuo bih u njezino naručje, Pietà mog djetinjstva.
Onda bi me odvela u kupaonicu.
Umivala me.
Mokrom rukavicom prala lice, oči, nos.
Nekoliko puta sam od muke zaplakao." Kad bi mu otac uskratio večeru, majka bi mu noću krijumčarila krišku kruha, dvije kocke šećera i oguljenu bananu.
To mu je stavljala pod jastuk.
Ostatak vremena, ništa majka nije vidjela.
Nikada ništa.
Tu strahotnu poziciju, Sorj Chalandon u jednom intervjuu ovako objašnjava: "Ne govorim ovdje o majkama, nego o Émileovoj majci.
Hrabre majke uzmu svoju djecu i pobjegnu kad su u opasnosti.
Druge to ne učine.
Émileova majka je žrtva.
Toliko je uplašena nasilnikom da postane njegova suučesnica.
Suučesnica time što ne umiruje svoje dijete, što dopušta da ga otac prebija.
Ta žena uopće ne razmišlja o tome da si spasi kožu.
Ona ni ne zna da ima kožu." Vrhunac njezine disocijacije je pri kraju romana, kad je otac već smješten u psihijatrijsku ustanovu, a zaprepašteni liječnici se čude kako je moguće da mu nije ranije dijagnosticirana bolest, jer očito u delirij nije pao zbog demencije ili ozljede glave.
Émile prvi put progovara, cijelo se vrijeme ispričavajući majci što razotkriva oca nasilnika, što izdaje obiteljski zavjet šutnje.
"Ti si znao da je ovo umobolnica?" pita ga majka na izlasku.
"Jesam, da", odgovara.
Majka zastane nasred puta.
"A kakva ti je ono priča? Zar si bio nesretan kao dijete?"
Kako se ovakve priče zatvaraju? I stvarnosno i literarno? Suprotno očekivanjima, Émile ne bježi kad uđe u pubertet.
Roditelji ga napuste.
Bolestan i sam, sanja o nekom mjestu na kojem bi mogao umrijeti.
Pripovjedač velikim premetom skače u budućnost: ne doznajemo kako je, sam, uspio završiti fakultet i postati restaurator slika.
Odjednom smo u njegovoj srednjoj dobi: u braku je s Fadilom i imaju malenog sina Clémensa.
Ne znamo što je majku, nakon petnaest godina šutnje, potaknulo da sinu potajno telefonira.
No otac očito slabi, a ona preuzima dio moći – sad se opet može govoriti da imaju sina (u naletima paranoje otac sinu tvrdi da mu ustvari nije otac nego da su ga udomili).
Pet godina nakon majčina tajnog poziva otac mu počinje pisati sumanuta pisma, šalje dva godišnje.
Jedno za Božić, drugo za rođendan.
Kad ih se usudi čitati, Émile ih čita s tugom.
Predbacuje sam sebi što ga i dalje voli.
Kad konačno posjeti oca i majku, oni ustanu i odu u kuhinju ručati, a da njemu nitko ne ponudi ni obrok ni čašu vode.
Idući put svoju suprugu i sina najprije odvede u restoran ručati.
Fadila mu nakon posjeta kaže: "Ne želim ih nikad više vidjeti, još uvijek ti nanose bol." Émile, u začudnom obratu sudbine, ipak dozna zanimanje svojeg oca.
Apsurdan je to trenutak, gorčina začinjena komedijom u derutnom ambijentu hotelske sobe.
Dva je sata ujutro kad spozna istinu.
No "Zanimanje oca", kako je i sam autor izjavio, nije napisano zbog profesije oca, nego sina.
Taj sin, koji je dobro znao kakav mu je otac – "Znaš kakav ti je otac", rečenica je koju papagajski ponavlja njegova majka – neće dopustiti da ga skrha ni mržnja ni gorčina, sklonit će i pištolj i žilet, jer je spreman živjeti.
On će svojem sinu u amanet ostaviti nešto sasvim drugo: dvije riječi, "volim te", malu izjavu koju Clémensu ponavlja svake večeri otkako se rodio, prije nego što sklopi oči.
Kakva je to pobjeda!
 
Julian Barnes
Čovjek u crvenom kaputu
Nada Topić
Roman Juliana Barnesa "Čovjek u crvenom kaputu" (Opus Gradna, preveo Tomislav Zagoda, 2021.) započinje izletom trojice Francuza u London 1885.
godine.
Jedan je princ Edmond de Polignac, drugi grof Robert de Montesquiou-Fezensac, a treći je liječnik Samuel Jean Pozzi.
Sva trojica pripadnici su visokog francuskog društva, a u London odlaze u "intelektualno švrljanje" sa željom da upoznaju "londonski esteticizam".
Ovom putovanju posvećeno je nekoliko kratkih odjeljaka u uvodnom dijelu romana u kojima se autor poziva na povijesne izvore, a pravo putovanje na koje nas Barnes u svom romanu vodi je putovanje pariškim i londonskim visokim društvom u razdoblju koje se danas naziva La Belle Époque (mirnodopsko razdoblje u Francuskoj između 70-ih godina 19.
stoljeća i početka Prvog svjetskog rata).Središnji lik njegova romana je doktor Samuel Pozzi (1846.
– 1918.), s čijim se portretom susreo 2015.
godine na izložbi u Nacionalnoj galeriji portreta u Londonu.
Pozzijev portret u crvenom ogrtaču naslikao je 1881.
godine američki slikar John Singer Sargent, a slika nosi naziv Doktor Pozzi kod kuće.
S njom počinje Barnesovo istraživanje i interes za osobom koju prikazuje.
Tko je bio doktor Pozzi prikazan u uzvišenoj i herojskoj pozi, u grimiznom ogrtaču s nježnim i profinjenim rukama? Koristeći se metodama povijesnog istraživanja Barnes oživljava Pozzijev lik, prikazuje njegov poslovni, obiteljski i društveni život, otkriva njegove veze s brojnim poznatim i manje poznatim pripadnicima francuskog i engleskog visokog društva.
Pozzi je bio poznati ginekolog, intelektualac, anglofil, političar, ljubitelj umjetnosti i kolekcionar, francuski dandy, naočit i omiljen u društvu.
Bio je i uspješan kirurg zahvaljujući uvođenju metode sterilizacije i upotrebe antiseptika koju ju preuzeo do engleskog kirurga Josepha Listera što je drastično smanjilo smrtnost pacijenata.
Iako je bio u prividno stabilnom braku, imao je brojne avanture i romantične veze s drugim ženama, među ostalim i s glumicom Sarah Bernhardt s kojom je ostao dugogodišnji prijatelj i koja ga je nazivala Docteur Dieu (Doktor Bog).
O njegovom bračnom i intimnom životu Barnes najviše podataka crpi iz dnevnika koji je vodila Pozzijeva kći Catherine.
Grof Robert de Montesquiou-Fezensac bio je osrednji pjesnik, poznat po svojoj ekscentričnosti, za razliku od Pozzija volio je muškarce, a njegovu osobnost preuzela su dvojica književnika u kreiranju likova u svojim romanima (Joris-Karl Huysmans za lik vojvode Des Esseintesa u romanu "A rebours" i Marcel Proust za lik baruna de Charlusa u "Traganju za izgubljenim vremenom").
Montesquiou je imao neobičan ukus, ne samo u odijevanju nego i u uređenje kuće, primjerice u jednoj sobi je držao saonice na prostirki od medvjeđe kože, imao je kornjaču s pozlaćenim oklopom, a sakupljao je i čuvao čudne i rijetke predmete (metak koji je ubio Puškina i sl.)."Čovjek u crvenom kaputu" je roman i povijesna studija jednog vremena i društva, a zahvaljujući Barnesovoj vještini pisanja, zahtjevnom istraživačkom radu i interesu koji je posebno usmjeren na osobnu povijest, na sudbine pojedinaca, njihovu intimu, strasti i težnje, ono što se čini kao daleka prošlost, postaje stvarnost i to ne baš toliko različita od one koju živimo. 
 
 
Dalibor Šimpraga
Izvještaj o generaciji
Tanja Tolić
Dalibor Šimpraga rijetko piše, ali kad nešto objavi, ostavlja trag.
Njegova prva knjiga, zbirka priča "Kavice Andreja Puplina" – koje je prethodno objavljivao u kulturnom magazinu "Godine nove", a 2002.
ukoričio – u međuvremenu je postala kultna knjiga, svojevrsni manifest "izgubljene generacije devedesetih" što ga je u svojim monolozima utjelovio gradski frajer Žendra.
Pet godina nakon "Kavica" Šimpraga je objavio roman "Anastasia" u kojem je zahvatio postratno hrvatsko društvo kroz priču o grupi urbanih mladih intelektualaca na razmeđi kaosa devedesetih i prvih specifičnih pitanja korporacijskog kapitalizma 2000-ih.
"Anastasia" je osvojila nagradu tportala za roman godine.
Na samom kraju 2021.
Šimpraga je objavio treću samostalnu knjigu (s Igorom Štiksom uredio je 1999.
godine antologiju nove hrvatske proze 90-ih "22 u hladu"), vrativši se "žanru" priča i ne odustajući od generacijske proze.
U pitanju je kompaktna, u nas rijetko tematski i stilski zaokružena zbirka trinaest kratkih priča na svega dvjestotinjak stranica: galerija psihograma, neki od njih su tek krokiji, ali kako vješti! U nekoliko rečenica Šimpraga je zaokružio njihove sudbine i ličnosti, izbjegavši zamku da ih pretvori u karikature.
No dok su likovi iz "Kavica" u devedesetima obilazili tulume, lovili komade, mučili se s lovom, bezveznom šljakom i besperspektivnošću – ukratko, bili su mladi – sada ih zatječemo u pedesetima.
Vrijeme je svođenja računa, a srednja dob u "Izvještaju o generaciji" (Durieux) nije milostiva.
Zbirka počinje sa ženskim sudbinama, jednom Vanesom koja nikad nije radila, a svejedno je natukla dvadesetak godina radnog staža, i jednom ženom kojoj su ispadali predmeti iz ruku, sve dok joj iz ruku nije odletio i muž.
Šimpraga slijed zaoštrava nabrijanim korporativnim menadžerom kojem utjehu pruža jedino kuća u Istri, "slabićem našeg doba" što je prodao dušu marketingu, jednom furijom koja je uspjela vrtić pretvoriti u svjetsko ratište, Katarinom koja je muža i malodobnog sina prisilila na drastičnu promjenu prehrane, braćom što su se gložila oko kuće na Volovčici, sretnim čovjekom Ivanom Branimirom Tomašićem, kradljivcem upaljača, Jakšom G.
što istodobno kuva sedam žena, stvarnosnom ljubavnom pričom s OKCupida i završava prigodno – pogrebom – jer netko mora prvi otići. 
Povrh toga što je izvanserijski stilist, Šimpraga izvrsno gradi tempo priča, vješto priprema čitatelje za završnicu koja najčešće donosi preokret, iako kulminacija ponekad izostaje.
Povremene meta-intervencije u tekst veoma su duhovite jer ih pripovjedač ubacuje  obavještavajući čitatelja da će iznevjeriti njegova očekivanja: poput junaka u priči "Žene i rebarca" koji informira čitateljstvo da je sad u drugom braku, ali da s pričom neće krenuti u tom smjeru, ili pak sveznajućeg pripovjedača što u priči "Orthorexia nervosa" čitatelja na kraju obavještava da "ova priča nema preokreta".
Namjerno mu povremeno uskraćuje predvidljiv razvoj događaja, ali ga ne ostavlja gladnim pa očekivani klišej, na primjer, odigrava u mašti junaka iako to uopće nije tema priče: primjerice s poduzetnikom kojeg čistačica zamoli da nađe posao njezinoj kćeri pa poduzetnik odigra u glavi ono što bi bio tipični zaplet – što da djevojka dođe, pokaže se seksi i jebežljivom, dok ispija peti viski da ublaži poslovni stres, fantazira o seksu s njom... 
Pripovjedač – za razliku od "Kavica" – nije jedan, ali iako su različiti, dijele zajednički psihoprofil: taj je pripovjedač uglavnom promatrač, ponekad pisac ("Kako se uzme.
Radim inače u kadrovskoj službi."), sklon ponekad davati psihološke dijagnoze, rijetko moralizirati, još je rjeđe spreman aktivno sudjelovati, tek je ponekad zloban (a tko nije).
Priče, dakle, u ovoj zbirci ne povezuje pripovjedač nego dijelom pripovjedni postupak, a dijelom "materijal" od kojeg Šimpraga gradi priču: da, ovo se može čitati kao izvještaj o generaciji, gdje smo bili nekad, a gdje smo danas, tko je preživio, a tko propao, no čini se da Šimpragu od ishoda njihovih pojedinačnih sudbina, od pogleda iz budućnosti u prošlost, mnogo više zanima kakvi su ljudi (postali): ne kvalitativno, ne moralizatorski, nego od kakvog su materijala napravljeni, je li taj materijal izdržao, jesu li tekući poput žive pa migolje kamo ih drugi usmjeravaju, fleksibilni i istodobno visoko otrovni, tvrdi poput dijamanata dok ih život nesmiljeno melje, ili se lako pretvaraju u slitine poput čelika pa dobrostivo doprinose svijetu. 
Vrhunac tog "izvještaja" je u središnjoj, sedmoj priči "Cenzus" gdje pripovjedač, u furioznom tempu, daje konačan presjek generacije: trideset tri briljantna krokija jedne osnovnoškolske generacije, ali četrdesetak godina kasnije.
Među njima je tek jedan koji se pripovjedaču čini "rijetko zdrav čovjek posve u balansu s vlastitim demonima", preostali...
pretvorila se u avet, ostao djevac, skliznuo na dno, brine o smrtno bolesnom mužu, radi u kiosku, pobjegli u Njemačku ili Dansku, udebljao se i govori u deminutivima, poginuo, ubio se, otvorila firmu za konzalting, prijatelj za cijeli život, tražila da joj napravi dijete jer muž ne može, ušao u Opus Dei, "razvešće se", i dalje kupuje knjige, ušao u stranku, ostala svemirka, nećakinja mu postala razmažena cajka, i dalje voli svoju skvo, skinula se s heroina, i na kraju, ipak, jedan "sretan kao malotko od nas".
Sebi pripovjedač ne daje "dijagnozu", sjetimo se – on je samo promatrač, ali je istodobno i presjek sviju njih jer "ko se ne da poznati, motri ga s kim se miješa".
Humor je u Šimpraginim pričama fin, često situacijski, uspješno koketira sa satirom (za priču "Sretan čovjek" iz ove knjige Šimpraga je dobio nagradu Slavko Kolar za satiru, a ta priča ni izbliza nije najbolja...), osobno mi je najduhovitiji kad korača finom razdjelnicom ironije i sarkazma.
Šimpraga svaku generacijsku priču ispod naslova podcrtava narodnom poslovicom koja služi kao moto, ali i tipski okvir priče što slijedi: u tom smislu generacija zapravo gotovo da i nema, naši životi funkcioniraju kao samoispunjavajuća proročanstva na koje su nas upozoravale naše babe, a njih njihove.
Jesmo mi gradska djeca, svladali smo internet i društvene mreže, sve je hype i cool, vidi nas kako smo uspješni, ali i dalje vrijedi upozorenje "čija baba crnu vune prede": ako je Bog dao, nije zapisao; pokornu glavu sablja ne siječe; ako smo mi braća, nisu nam kese sestre...
Književnost kratkih priča opet je uzbudljiva, vrijedilo je čekati Šimpragu četrnaest godina.
 
Danijela Crljen
Strah od kupine
Ivana Smilović
Od završetka srednje škole moji susreti s domaćim autorima su se prorijedili.
Uopće ne mogu objasniti zašto – kao da, uzimajući knjigu hrvatskog autora, imam osjećaj da idem čitati prijateljevu knjigu i jako me strah da mi se neće svidjeti.
Nema smisla, znam, ali određena barijera postoji.
 "Strah od kupine" Danijele Crljen dobila sam za rođendan i knjiga je otad strpljivo čekala svoj red na mojem noćnom ormariću.
Završavajući s prethodnom knjigom, uzela sam je u ruke da malo "bacim oko", prije nego što odaberem sljedeću.
Trebalo je nekoliko stranica i – bila sam zakačena.
Ne, nije ovo skandinavski krimić od kojeg se ledi krv u žilama, niti je strastveni ljubić uz koji opuštate mozak.
Ovo je jedno vrijedno, jednostavno, a kompleksno hrvatsko djelo koje odlično opisuje prošlo i sadašnje vrijeme.
I lansira vas u Dalmaciju, da okusite taj stil života i način razmišljanja – jučer, danas, sutra. 
 
Miroslav Kirin
Babanija
Nada Topić
Banija je tópos i tema književnika Miroslava Kirina, što je vidljivo ne samo u posljednje dvije knjige ("Banijska književna antologija", priredili Miroslav Kirin i Boris Vrga, Meandarmedia, Hrvatski P.E.N., 2021.
i "Babanija", Naklada Ljevak, 2021.) nego i u ranijim njegovim tekstovima (autofikcionalni roman "Album", 2001., nagrađen nagradom Jutarnjeg lista za najbolje prozno djelo u 2001.).
Kao i za roman "Album", i za "Babaniju" bi se moglo reći da je autofikcionalno djelo koje svoje ishodište ima u stvarnom prostoru Banije, autorovom zavičaju (Kirin je rođen u Sisku, a djetinjstvo je proveo u Slani i Petrinji). 
Za one koji poznaju rad Miroslava Kirina, posve je jasno zašto je Banija u tekstu Babanija, a ne Banija, imaginarna zemlja i neomeđeni prostor jezične igre koji nadrasta geografsko i povijesno, ali i osobno (postupak vidljiv i u naslovima njegovih prethodnih knjiga "Lirka", "Zbiljka", "Zenzancije", "Zukva", "Jalozi").
Ovaj autor, naime, izgradio je prepoznatljiv stil koji karakterizira, među ostalim, jezični ludizam, nadrealizam i apsurdizam te specifičan kirinovski spontani humor.
Knjigu kratkih zapisa "Babanija", u tom smislu, možemo čitati i kao nastavak "Malešnih", zbirke mikrofikcija objavljene 2019.
godine, s tim da je "Babanija" kompaktnija knjiga čije zapise uvezuje prostor Babanije, zemlje koju oni sami generiraju. 
A o kakvim je zapisima riječ? Jednako kao što bi Babaniju bilo teško pa i nemoguće geografski, vremenski ili bilo kako drugačije odrediti i definirati, tako je i sa zapisima u ovoj knjizi.
Bilješka, crtica, putopis, dnevnički zapis, pjesma, pismo, drama (?), enciklopedijska natuknica, sve i ništa od toga, tekst koji izmiče jednoznačnoj interpretaciji, koji se grana, pupa i cvjeta na neočekivanim mjestima, prepun uskih rukavaca i odvojaka kojima se može dalje, više i dublje – u Babaniju.
U samim naslovima zapisa ponekad se nalazi zametak priče/pjesme: "razgovor augustinčićeva josipa broza tita s okolnim cvijećem na trgu ispred robne kuće", "prijepodne na kupi, dok plivamo uzvodno kako bismo vidjeli srušeno stablo jasena", "stršljeni, prvi roman petera handkea napisan je na krku, kažem tiho, za sebe, zaključavajući se navečer u vikendicu u slani"...) ili pak začudna napeta sintagma/iskaz koji traži svoje razrješenje ("muhe misle", "cesta je zmija", "svlačenje kestena", "izmišljanje smrti", "istjerivanje nesreće", "odgonetavanje krčevine"...).
Zanimljivo je i grafičko rješenje naslova koji su u odnosu na ostatak teksta pisani isključivo malim slovima, istaknuti crvenom bojom i zatvoreni uglatim zagradama, čime su naglašeni, ali isto tako i odvojeni i zatvoreni, kao da ih se treba uzeti u obzir, ali sa zadrškom.
Nepouzdanost pamćenja i želja da se ono što je prošlo i što jest konstruira na nov i neponovljiv način odvode autora u fikciju, u susrete s mogućim i nemogućim stanovnicima Babanije (Pier Paolo Pasolini, Debbie Harry, Stefan Zweig, Josip Sever...), u imaginarne dijaloge drveća, cvijeća i drugog biljnog i životinjskog svijeta.
U zapisu "čuvarica kupališta u zimskom periodu" tako živi Eva, možda ona prva, a možda bilo koja nasmijana žena-dijete:
"Da, da, znaju je u gradu, kako ne, svašta se priča, ali samo odmahuju rukom, pih, kao što tako odmahuju rukom i na sve ozbiljne stvari u životu.
Eva se potom oblači, a iz ruksaka izvlači plavi notes – crnim flomasterom skicirati malo Kupe, malo vrba, malo plavog neba i sunca, a potom akvarelom dovršiti te odmah staviti na Facebook.
Status: Eva Kupska is feeling blessed."
Reprezentativan primjer Kirinovih književnih postupaka svakako su zapisi "uska staza prema severu" i "zapisi golobradog severa s uske staze prema dalekom sjeveru" u kojima primjerice duhovito i znalački tematizira život i djelo banijskog pjesnika Josipa Severa, kao i pjesma "pero" i zapis "kuća koja se pokopala" o posljedicama potresa.
Naime, iako je Babanija fikcija, jezična maglica iznad Banije, u njoj je moguće prepoznati i stvarnu Baniju, njezinu prošlost i sadašnjost, ratove, poplave i potrese, njezinu floru i faunu, ljude i građevine.
O iskustvu zadnjeg rata tako u zapisu pod naslovom "ping-pong" piše: 
"Kad su mu nedavno identificirali tijelo, zajedno sa šesnaest ostalih gardista strijeljanih 1991.
na jednom petrinjskom brdu, shvatio sam to kao činjenicu da me moj prijatelj više nikad neće moći pobijediti u ping-pongu.
Niti će mi zbog toga lice biti ozareno radošću.
Niti ću znati neki drugi način da sve ovo ponovo kažem."
Jezik se nameće kao izlaz iz bezizlazne situacije, kao mogućnost kretanja i igre, kao utočište i poprište.
Uz samog pripovjedača koji ispisuje i gradi Babaniju, jezik je glavni protagonist ove knjige, po njemu i u njemu je Babanija jedino i moguća.
"E, vidiš, na tom mjestu, u toj gotovo bezazlenoj rečenici, nešto me posjeklo, neko sječivo nalik bananinom listu u meni izrezalo usta, da tule." ("pouka o stablu banane")
"Babanija" je istovremeno ozbiljna i duhovita, razigrana knjiga za ponovno čitanje, knjiga koja nadrasta vlastiti prostor i vrijeme, njome je Miroslav Kirin izgradio zavičaj, stvarniji od onog stvarnog: 
"Zato plešite, plešite sve do svog odlaska na drugu stranu.
Kao i sve drugo što izgleda kao izmišljena priča, i ova je priča stvarna, samo što ste vi nestvarni, i vama nema pomoći." ("plesač")
 
Julia Phillips
Iščezle
Tanja Tolić
Je li godinu dana provedenih u drugačijoj kulturi dovoljno da se uhvati srž te kulture i pretvori u književnost? To se pitanje postavlja kao središnje nakon čitanja debitantskog romana američke spisateljice Julije Phillips (1989).
"Njezin roman "Iščezle" (Znanje, 2022., prijevod Maja Opačić) ušao je u finale prestižne National Book Award 2019.
godine, a iste ga je godine The New York Times uvrstio na svoju listu deset najboljih knjiga opisujući ga kao "izvanredan prvijenac".
Većina američkih kritičara bila je oduševljena pričom o nestanku dviju djevojčica na Kamačatki, a NPR u svojoj kritici tvrdi da se "Disappearing Earth", kako naslov glasi u engleskom originalu, više približio duhu velike američke literature od većine fikcije čija je radnja smještena u Americi.
Možda je upravo u tome problem ovoga romana.
Kad je imala dvadeset godina, Phillips je četiri mjeseca – jedan semestar – provela studirajući u Moskvi.
To iskustvo, očito ugodno, učvrstilo ju je u namjeri da se vrati u Rusiju pa se prijavila za Fulbrightovu godišnju stipendiju.
Istražujući što bi i kamo bi – a željela je postati spisateljica i pisati o Rusiji – otkrila je Kamčatku i odlučila da želi tamo.
Dobila je godišnju studentsku stipendiju za kreativno pisanje i 2011.
godine sletjela u Petropavlovsk-Kamčatski s namjerom da istraži kako su strane investicije i turizam utjecali na 1250 kilometara dug ruski poluotok na kojem danas živi oko 400 tisuća stanovnika.
Kamčatka je doslovce kraj svijeta – ne samo zato što se nalazi na ruskom daleko istoku: poluotok s ostatkom zemlje nije povezan nijednom cestom i do njega se može doći isključivo avionom ili brodom.
Tu radikalnu izoliranost Julia Phillips iskoristila je za zaplet u romanu: na početku romana nepoznati muškarac otima dvije djevojčice, jedanaestogodišnju Aljonu i osmogodišnju Sofiju, i potom se svima gubi trag.
Kod slučajeva nestanka djece statistika je surova: vjerojatnost da će se nestalo dijete vratiti kući najveća je tijekom prvoga sata od nestanka.
Sa svakim idućim satom izgledi za sretnim povratkom se smanjuju; kad prođu dvadeset četiri sata, nestalo je dijete gotovo sigurno mrtvo.
Obično se nađe tijelo, no u romanu "Iščezle" prolaze dani, tjedni i mjeseci, a kamčatska policija ne pronalazi niti tijela djevojčica niti dobiva bilo kakvu korisnu informaciju, osim nepouzdanog svjedočenja znanstvenice na Vulkanološkom institutu, Oksane, koja je šetajući psa uočila debeljuškastog muškarca i dvije djevojčice što ulaze u besprijekorno čist automobil.
S takvim početkom, naputak je za čitatelja jasan: očekuje ga napet i vjerojatno mučan triler u kojem će autorica i likovi tragati za djecom, a otmičar će se prometnuti u psihopata, pedofila i moguće ubojicu.
Julia Phillips, međutim, već u idućem poglavlju iznevjeruje žanrovska očekivanja i kreće sasvim drugim putom – slijedi dvanaest mjeseci (tako su i nazvana poglavlja romana) u kojima pratimo dvanaest naoko nepovezanih priča u kojima su junakinje žene s Kamčatke.
Autorica na početku romana donosi kartu Kamčatke i popis likova u romanu koji bi čitatelju trebali olakšati snalaženje u složenoj mreži obiteljskih, prijateljskih i poznaničkih odnosa.
U završnom poglavlju ponovno se vraća djevojčicama, saznajemo što se s njima zbilo, pa tako njihova sudbina funkcionira kao okvirna novela.
Strukturu romana dodatno omeđuje i priča o gradu što ga je odnijelo more, a koju starija Aljona pripovijeda mlađoj sestri (iz čega je proizišao i originalni naziv romana). 
Ako volite "klasične" krimiće i trilere, i ne volite da pisac eksperimentalno luta i rastvara žanr u pokušaju da izbjegne klišeje, "Iščezle" će se vrlo brzo pokazati kao razočaranje jer niti su krimić niti autoricu tematski zanima što se dogodilo djevojčicama.
Phillips, doduše, u završna dva poglavlja ipak odgovara na ta očekivanja – dvostruko neuvjerljivo.
Ako se htjela zadržati u okvirima stvarnosti krimi-romana, ovakav je rasplet slabo vjerojatan.
Ako je htjela dekonstruirati žanr i trope, što je tumačenje dijela američkih kritičara, tek se ovim utopila u stereotipiji.
Umjesto toga, Julia Phillips pretendira ući u polje visoke književnosti, pa koristi glavnu odrednicu krimića i trilera – nasilje – kako bi progovorila o sistemskoj "grešci": seksizmu i patrijarhatu. 
U dvanaest priča Julia Phillips pokušava prikazati kakav je život žena na Kamčatki.
Počinjemo s kolovoškom pričom i otetim djevojčicama koje mnogo vremena provode same jer im je majka novinarka, a otac se nakon razvoda preselio u Moskvu i ni na koji način ne brine o njima.
U rujanskoj priči Phillips nastavlja u istom tonu: ponovno djevojčica  bez oca, Olja, čija majka je također često odsutna jer radi kao prevoditeljica i turistički vodič.
Olja gubi najbolju prijateljicu zbog seksističkih predrasuda Dianine majke Valentine.
Potom pratimo logorovanje friškog ljubavnog para, dominantne Katje i opuštenog Maksa.
Slijedi nastavak priče o Dianinoj majci Valentini koja otkriva da ima melanom, zatim priča o studentici Ksjuši koja se dvoumi između posesivnog mladića iz rodnog sela i...
posesivnog mladića iz njezine gradske plesačke grupe. 
Julia Phillips nastavlja digresijom o proslavi Nove godine, gdje uvodi temu lezbijstva prema kojem na Kamčatki nemaju tolerancije, a nastavlja zanimljivom pričom o mladoj ženi i majci čija je sestra također nestala, ali za njom nitko ne traga jer je, sugerira se, domorodačkog porijekla.
U drugoj polovici romana čitamo o tužnoj, ali za roman nesklapnoj sudbini Revmire koja je izgubila dva muža i nije pretrpjela baš nikakvo nasilje, potom o mladoj majci koja napušta partnera jer nije bio u stanju njoj i djetetu osigurati pristojne uvjete života, a slijed završava pričom o seksualnim fantazijama inspektorove supruge, Oksaninom tugom zbog gubitka kućnog ljubimca i golemim, uvjerljivo opisanim užasom majke nestalih djevojčica. 
Iako autorica te priče djevojčica, djevojaka i žena programatski povezuje time što su sve, nekako, povezane s nestankom Aljone i Sofije, problem je u ovome "nekako": te su poveznice labave, a u nekim pričama ih uopće nema (osim ako čitanje u novinama o slučaju ne računamo kao vezu...), zbog čega čitatelj ima dojam da je dio likova suvišan, neopravdan.
U nekoliko priča ne funkcionira ni poveznica o rodno uvjetovanom nasilju jer nasilja ili nema ili je papirnato prikazano pa ne izaziva u čitatelju nikakve osjećaje.
Treći je problem što likovi uopće ne djeluju "ruski": njihove su priče toliko univerzalizirane da bi radnja mogla biti smještena bilo gdje.
Zbog toga je i moguće da "Iščezle" iz amerocentrične pozicije djeluju kao velika američka literatura smještena u postkomunističku Rusiju. 
U obranu autorice, zaljubljene u Rusiju, njezina htijenja, kako je objasnila u intervjuu The Paris Reviewu, i nisu bila toliko ambiciozna.
Iako mi je komično da netko otkrije da postoji Kamčatka tek kad krene u potragu za slabo naseljenim ruskim predjelom, udaljenim od središta zbivanja i moći, jer u takav predio želio smjestiti svoj budući roman, treba reći da je Julia Phillips nekoliko godina studirala ruski, ali joj namjera nije bila svojom književnošću ulaziti u dijalog s bogatom ruskom književnošću.
Umjesto toga, priči i mjestu donijela je, kaže, "američke brige i američke ideje".
"Koliko god se trudila točno odraziti što sam vidjela, ono što sam vidjela bilo je duboko, ili u potpunosti, informirano mojim amerikanizmom.
(...) Zanimljivo je biti u drugoj zemlji i ne pisati u okviru književne tradicije te zemlje.
(...) Kad su u pitanju američke brige koje sam donijela na Kamčatku, mislim na dinamiku rodno uvjetovanog nasilja", pojasnila je u intervjuu.
Seksizam, mizoginija i patrijarhat sigurno postoje i u Rusiji, kao i rodno uvjetovanje nasilje, no turistički posjet – makar trajao i godinu dana – u ovom slučaju nije bio dovoljan da bi se o tome uvjerljivo književno pisalo. 
 
Dave Eggers
Redovnik Moke
Ivana Smilović
Ima li bolje kombinacije od knjige i kave? Teško.
Možda, eventualno, kombinacija kave i - knjige o kavi.
"Redovnik Moke" upravo me zato i privukao, pa sam u želji da naučim nešto više o napitku koji pobožno konzumiram svaki dan rado počela čitati ovu knjigu.
Smješten u ne tako davnu 2015.
godinu, ovaj roman nas upoznaje s Mokhtarom, Amerikancem jemenskog podrijetla.
Već sam uvod pobuđuje zanimanje – jasno je da neće biti riječ samo o kavi, iako se cijela fabula oko nje vrti, već i o iznimnom životnom putu, američkom snu, diskriminaciji i još mnogo toga.
Naš glavni lik Mokhtar pravi je primjer neuspješnog studenta – pokušao je s pravom, ali glava mu je bila puna snova i planova, a zaredalo se i nekoliko nesreća, pa se zatekao kao vratar luksuzne zgrade u San Franciscu, gdje je svakodnevno u kontaktu s nizom različitih ljudi.
Kroz knjigu, Mokhtara pratimo na profesionalnom i privatnom putu.
Iz djetinjstva prelazimo u zrelost, otkrivamo koje to bitke svakodnevno vode strani državljani u Americi, koliko je izražena ksenofobija, osobito kada Amerikanci čuju arapski.
Stranicu za stranicom, nižu se crtice iz života jedne supkulture.
Priča se u potpunosti mijenja kad Mokhtar odluči postati uvoznik kave.
No to, možete zamisliti, i nije tako jednostavno.
Najprije se mora upoznati s cijelim procesom nastanka kave – od berbe do pečenja.
Dok on uči, uči i čitatelj, pa sad tek mogu reći da se osjećam kao pravi ljubitelj, a pomalo i poznavatelj kave.
Ovo je jedna inspirativna priča koja nudi izuzetan pogled u drugu kulturu.
Kroz putovanje s kavom putujemo po krajevima svijeta koje možda nikad nećemo imati priliku posjetiti.
Ipak, žao mi je jer su neke važne teme, kao što je primjerice rat u Jemenu, samo površno spomenute.
Iako je riječ o sporednim pričama, ipak su mogle dodatno obogatiti djelo, a i utjecati na njegovu dinamiku.Riječ je o jedinstvenom djelu koje u sebi krije veliku vrijednost, kao i niz pouka, od kojih je najdojmljivija ta da iako se često nađemo pred zatvorenim vratima, nekad stvarno trebamo lupati glavom od njih jer je doslovno sve moguće.
Ipak, u knjizi nedostaje ponešto uzbuđenja i peripetija, svi su zapleti nekako preblagi – možda je autor od bojazni da ne pretjera i ne bude suviše patetičan pošao u drugom smjeru.
Usprkos tome, "Redovnik Moke" ugodno je štivo.
Baš za čitati uz šalicu vruće, mirisne kave… Makar i ne bila jemenska! 
 
 
Fea Munitić
Babel
Nada Topić
Nakon dvije knjige posvećenu jeziku ("Razgovor s jezikom", 2003.
i "Muša", 2017.) splitska autorica Fea Munitić 2021.
godine objavila je knjigu "Babel" u kojoj nastavlja razvijati svoju temu, ovaj put istražujući genezu i povijest jezika na temelju kratkog biblijskog zapisa o babilonskoj kuli.
Način na koji autorica piše o jeziku mješavina je književnosti, filozofije, lingvistike i mitologije, s tim da se sve tri navedene knjige čitaju prvenstveno kao književni tekst. 
Takav pristup možda bi se mogao povezati s autoričinim formalnim obrazovanjem, naime Fea Munitić studirala je biologiju na beogradskom PMF-u, i kao da iz tog rakursa proizlazi struktura njezinih knjiga koje nalikuju malim istraživačkim studijama (u "Babelu" se čak na kraju poglavlja pojavljuju sažeci nalik onim u znanstvenim i stručnim radovima).
Na početku je postavljeno pitanje/teza i nedvosmislena naznaka da se na njega neće moći odgovoriti, a ako se i dođe do nekog odgovora, on neće biti pouzdan.
Time nas autorica neizbježno iz znanosti odvodi u fikciju, u književnost. 
U uvodnom tekstu "Babela" pod naslovom "Ispred vrata" (grada?) navodi se sljedeće: "Kronika Babel sastavljena je od raznovrsnih tekstova, od egzegetskih ogleda, povijesnih prikaza, biografskih zapisa i bibliografskih priloga." Kako je podnaslovom istaknuto "Babel" je nezavršena kronika koju ispisuju četiri lika pod imenom Erika (Erika Manduhaj Čimeanirhuj, Erika Margulis, Erika Isiltzen-duena i Erika Krželj), a pojavljuje se i Erika bez prezimena koja bi mogla biti bilo koja od njih ili sama autorica.
Sve Erike, koje tek povremeno uzimaju ljudsko obličje, pokušavaju interpretirati priču o babilonskoj kuli.
Najčešća dosadašnja tumačenja te priče svode se na rušenje kule kao Božje kazne jer su mu se ljudi pokušali približiti, a brkanje jezika onemogućilo im je izgradnju kule i raspršilo ih po zemlji. 
Međutim, za Erike Babel nije grad nego jezik, a babilonska kula pokušaj je govora o Bogu ("ultimativni jezični hitac").
Rušenje kule i brkanje jezika ne tumače kao kaznu, nego kao nužnost, nešto što se moralo dogoditi kako bi jezici dobili svoju funkciju ("Bog koji je dopustio početak gradnje da bi potom tu istu gradnju neizravno omeo animirani je prikaz razvoja toga čovjekovog maksimalnog jezičnog projekta od točke njegova odlučna početka do točke očitovanja njegove konstitutivne manjkavosti").
U Proslovu kronike "Babel" postavljena je sljedeća teza: "Nebo nije jezično dohvatljivo, ali je dohvaćanje neba, dokle god je ono nasuprot zemlji, čovjekov jezični usud.
Otkad je Bog, iz-govorivši svijet, nebo razdvojio od zemlje, između to dvoje zapodjenuta je igra čije je ime – jezik.
U toj igri čovjek izgovara svoj od-govor Božjemu 'neka bude'."
U Prilogu 1 slijede leksikonska, enciklopedijska i rječnička tumačenja pojmova Babel i babilonska kula/toranj s precizno navedenim izvorima.
U Prilogu 2 iznesena su neka teološka tumačenja priče o babilonskoj kuli nastala u 20.
i 21.
stoljeću, kao i biografije teologa koji su ih napisali (Petar Vlašić, Maksimilijan Lach, Teofil Velnić, Urban Talija, Marijan Jakovljević, Jean Louis Ska i Božidar Mrakovčić).
Erika vidi brojna proturječja u navedenim tumačenjima i zaključuje sljedeće: "Bibličari nastoje u svojim egzegezama priču o gradnji babilonske kule na obama krajevima zatvoriti postupcima takozvanog kritičkog ispitivanja i smještanja u kontekst, dok nad njezinom središnjom otvorenošću, u koju kao prstom upire ono imedijatno 'hajdemo' zaigranoga Jahve Boga, zatvaraju oči.
Ne žele to vidjeti i o tome jednostavno šute." (Hajde da siđemo i jezik im pobrkamo, da jedan drugome govora ne razumije, Post 11, 1 – 9)
Pažljivo tumačeći svaku od devet rečenica od kojih se ova biblijska priča sastoji, Erike zanima i ono što je ovom događaju prethodilo i ono što je uslijedilo o čemu u Bibliji ne piše ništa, pa je tako njihova kronika mogućnost da se i o tome progovori, postavljaju se pitanja tko su bili graditelji kule i što im se dogodilo te tko su njihovi potomci (Erike?).
Kroz prisjećanja četiri Erike, o kojima doznajemo da su mrtve, pa čak da su umrle i više puta, uvode se pojmovi nevidljivog svijeta (podzemlja) i vidljivog (nadzemlja), u kojem se povremeno pojavljuju.
Također, doznaje se da Erike imaju i Čuvare, i da je njihovo poslanje čuvati Erike koje znaju tajnu, koje se ni same više ne mogu sjetiti.
Time Erike kao zapisničarke kronike "Babel" otkrivaju svoje bezvremensko i mitološko podrijetlo navodeći nas da kroniku čitamo kao mit koji tumači drugi mit. 
O tome zašto je nastala kronika "Babel" i što se očekuje od one Erike koja će je nastaviti govori se u jednom do završnih poglavlja pod nazivom Na vratima Babela: "U kronici Babel provode se dvije odluke.
Jednu su donijele sastavljačice kronike koje su se prisjetile svoje posljednje smrti i svoga podrijetla.
To je odluka da se poznatu priču o babilonskoj kuli ispripovjedi do kraja, budući da u obliku u kojem je zapisana u Bibliji ta priča nije dovršena.
Provođenje druge odluke preuzima kroničarka koja se svojim radom bude nadovezala na dosadašnji rad svojih prethodnica.
To je odluka da se započeta gradnja grada i tornja s vrhom do neba nastavi te tako dovrši nadzemni pothvat šinearskih graditelja koji govore jedinstvenim jezikom, razumljivim čitavoj zemlji i nebu.
I to je sve."
Priču o jeziku koju je započela knjigom "Razgovor s jezikom" i nastavila u "Muši", Fea Munitić ne završava u "Babelu", samo je produbljuje otkrivajući se ponovno kao precizna i analitična pripovjedačica koja uvjerljivo kombinira znanstveni i književni diskurs i razgovijetno izlaže vlastita promišljanja i spoznaje o predmetu svog interesa.
Njezina snažna imaginacija i jezična razigranost čine "Babel" još jednom opekom u gradnji jezične kule, u pokušaju govora o neizrecivom.
 
Valérie Perrin
Svježa voda za cvijeće
Tanja Tolić
Gubitak se zapravo ne može preboljeti, njega se može samo nadrasti.
Bol proširi granice bića; nakon nekog vremena, nekad nakon puno vremena, odjednom smo veći, i taj gubitak postane tek djelić našeg identiteta.
Ako vam je netko umro, to već znate.
Smrt bližnjeg uvijek je i novo rođenje: rađa se onaj koji je preživio, i u tom novom životu mora biti veći da obuhvati i onoga tko je umro.
Svi naši mrtvi žive u nama, dok ne predamo štafetu dalje.Violette čuva groblje tako što ga otključava i zaključava, prodaje cvijeće koje je sama uzgojila, prisustvuje svim pogrebima i u malu bilježnicu zapisuje koliko je ljudi prisustvovalo sprovodu, kakav je bio lijes i vijenac, što je svećenik ili netko od bližnjih istaknuo u oproštajnom govoru.
Neka se nađe za one koji nisu mogli prisustvovati, a koji prije ili kasnije ipak dođu.
Ona će ožalošćene uputiti na grobno mjesto, umjesto njih će na određeni dan položiti cvijeće ako sami ne mogu, s groblja će u ponoć potjerati pijanu i bučnu mlađariju maštovito ih plašeći tako što glumi prikazu na štulama ili ih pošprica crvenom bojom iz pištolja na vodu.
Dobro, to joj baš nije u opisu posla, no Violette je blaga i draga, i sve što čini, čini meko i obzirno.
Ono što je mjesni svećenik Cédric Duras za religiozne, to je ona za ateiste i neodlučne: i ona sluša ispovijedi, uz šalicu čaja ili kapljicu žestokoga pića.
Njezini prvi susjedi ničega se više ne boje.
"Ni o čemu ne brinu, ne zaljubljuju se, ne grizu nokte, ne vjeruju u slučajnosti, ne daju obećanja, ne prave buku, nemaju osiguranje, ne plaču, ne traže svoje ključeve, naočale, daljinski upravljač, djecu, sreću.
Ne čitaju, ne plaćaju porez, ne drže dijetu, nemaju posebne želje, ne predomišljaju se, ne namještaju krevet, ne puše, ne prave popise… Nisu ulizice niti su ambiciozni, podli, ljupki, uskogrudni, velikodušni, ljubomorni, nemarni, čisti, sjajni, smiješni, ovisni, škrti, veseli, zlobni, nasilni, zaljubljeni, sitničavi, dvolični, nježni, grubi, blagi, zločesti, lažljivi, ne kradu, ne igraju se, nisu hrabri, ne izdaju, ne vjeruju, nisu perverzni ni optimistični." Mrtvi su, ali sve su to bili.
Kao i živi u ovome romanu.
No oko Violette je uvijek nekoliko muškaraca.
Tri grobara – Nono, Gaston i Elvis.
Posao grobara je odbojan, u ljudima izaziva gađenje.
Međutim, to su najnježniji i najugodniji ljudi koje poznaje.
Nono je osoba u koju ima najviše povjerenja.
On je i jedina osoba koja zna njezinu tajnu.
Gastonu je drugo ime nespretnost, nije se jednom dogodilo da je završio u grobnoj jami koju je sam iskopao.
Elvisa svi zovu Elvis, po Elvisu Presleyju.
Ne zna ni čitati ni pisati, ali zna napamet sve pjesme svog idola.
Potom su tu i tri "apostola": tri pogrebnika, braća Pierre, Paul i Jacques Lucchini.
Između trojice braće Lucchini tek je godina razmaka.
Najstariji, Pierre, zadužen je za primanje ožalošćenih obitelji.
Paul je balzamer, radi u podrumu.
A Jacques vozi mrtvačka kola.
On ispraća pokojnike na posljednji počinak. Tako je sve otkako je nestao njezin muž, Philippe Toussaint, s kojim je nekad čuvala prugu.
Isprva je mislila da je kod neke druge žene.
Znala je za druge žene.
Mjesec dana od njegova nestanka pomislila je da je doživio nesreću.
Nakon dva mjeseca prijavila je policiji njegov nestanak.
Kako je mogla znati da je podigao sav novac s računa? Nakon šest mjeseci, strahovala je da će se vratiti.
Kad je nestao, prodisala je.
Nakon godinu dana, pomislila je: Ako se vrati, ubit ću ga.
Nakon dvije godine: Ako se vrati, neću ga pustiti unutra.
Nakon tri godine: Ako se vrati, zvat ću policiju.
Nakon četiri godine: Ako se vrati, zvat ću Nonu.
Nakon pet godina: Ako se vrati, zvat ću braću Lucchini.
I to Paula, on je balzamer.
Nakon šest godina: Ako se vrati, postavit ću mu nekoliko pitanja prije nego što ga ubijem.
Nakon sedam godina: Ako se vrati, ja ću otići.
Nakon osam godina znala je da se neće vratiti.
Umjesto Philippea Toussainta na njezina će vrata zakucati policajac Julien Seul, i tu zapravo počinje priča o čuvarici groblja.
I policajčevo prezime na francuskom ima značenje: "seul" znači "sam".
Na groblje Brancion-en-Chalon ponijet će majčinu urnu i njezin dnevnik.
Urnu treba položiti na grob nekog Gabriela Prudenta, nikad nije čuo za njega, no čini se da su Gabriel i njegova majka Irene Fayolle sve uredili prije smrti.
Odakle se zna to dvoje ljudi? Što su bili jedno drugome? I zašto majka želi u smrti baš počivati pored njega, a ne pored Julienova oca? To Julien i Violette polako otkrivaju čitajući Irenein dnevnik.
"Svježa voda za cvijeće" odupire se svim uobičajenim pravilima pripovijedanja, barem onima što olakšavaju čitanje.
Sporo teče, kao šetnja grobljem na sunčan dan kad imate slobodnog vremena.
Skače kroz prostor i vrijeme.
Neka su poglavlja kratka, tek slike ili pjesme u prozi, no sva počinju kratkim citatima koji mogu poslužiti i kao epitafi.
Na trenutke se čini da je Valérie Perrin čak odustala od toga da nam ispripovijeda priču i umjesto toga je odlučila složiti ljudski herbarij, galeriju humornih likova, te neobične klape s groblja čije lopatanje prekida tužna, bijesna, povremeno i sretna rodbina preminulih.
No ako znate ponešto o biografiji spisateljice, onda znate i da slijedi priča za pamćenje.
Valérie Perrin više je od petnaest godina partnerica slavnog francuskog redatelja Claudea Lelouchea, od nje starijeg gotovo trideset godina.
Baš prije mjesec dana Lelouche je francuskim medijima napokon otkrio kako su se upoznali: Valérie Perrin poslala mu je prije petnaest godina pismo u kojem je potanko opisala što joj znače njegovi filmovi i kako ih doživljava.
Pismo je potpisala samo s Valérie, bez prezimena.
No Lelouche je uspio otkriti tko ga tako dobro poznaje, a da ga nikad nije upoznao."Svježa voda za cvijeće", da se poslužim riječima čuvara groblja koji je prethodio Violette, priča je u kojoj je Perrin pomalo objedinila sve pripovijetke Victora Hugoa: antologija velikih nesreća, malih sreća i nadanja, u kojoj se otkrije da smrt počinje kada o nama nitko više ne sanja, da je ljubav kad sretneš nekoga tko ti otkrije nešto o tebi i da se svaka samoća ipak s nekime – dijeli.
 
 
Ivica Prtenjača
Sine, idemo kući
Tanja Tolić
Svake minute kroz naša pluća prođe oko šest litara kisika, dnevno udahnemo i devet tisuća litara.
Otac u novom romanu Ivice Prtenjače, "Sine, idemo kući", troši petnaest litara kisika na sat, a da bi mogao disati, treba mu ili prijenosna boca ili koncentrator kisika.
U proteklih godinu i pol, koliko traje epidemija, kisik nikad nije bio važniji: svakakvih smrti se bojimo, no na ljestvici užasa danas daleko prednjači smrt od gušenja, zadnji trenuci na respiratoru.
U takvo okruženje Prtenjača je smjestio svoj novi, kratki roman, nagrađen VBZ-ovom nagradom za najbolji roman 2021.
Prtnječa je dvostruki laureat VBZ-ova natječaja; istu je nagradu osvojio i prije sedam godina za svoj roman "Brdo". 
Vani je, dakle, proljeće, 2020.
godine, u sanitetskom vozilu kojim, na početku romana, oca prevoze u Kliniku za plućne bolesti Jordanovac, "sva su godišnja doba".
I nijedno.
"Sine, idemo kući" elegičan je, komorni roman čiju dinamiku čine svega tri lika: otac, majka i sin.
Nikome od njih autor u romanu ne ispisuje ime: takva odluka nije donesena da se naglase stereotipne obiteljske uloge, koliko, rekla bih, da se naglase – veze.
Pred ovom obitelji u kojoj su roditelji starci, a sin je duboko zagazio u sredovječnost, sljedeći je izazov: ocu osigurati smrt po njegovoj želji, a on želi umrijeti u svojoj kući.
Sva dramska napetost u ovom kratku romanu gradi se oko toga hoće li pripovjedač stići oca izbaviti iz bolnice i prebaciti u kuću na more.
Roman je utrka sa smrću, u kojoj ishod uopće nije neizvjestan: ovdje se ne bore za život, nego grabe posljednje komadiće zajedništva.
"Pokušavam oteti jednog čovjeka iz bolnice.
Oteti ga brzoj smrti i uvesti u još neko vrijeme kakvog-takvog života." Lakše je umrijeti okružen svojima, nego sterilnošću bolničkih zidova.
U bolnici se uglavnom umire sam.
Utrka s vremenom ispresijecana je sjećanjima na obiteljske trenutke iz djetinjstva: otac je pekar, majka je radnica u stolariji.
Obični su to ljudi, sve važno u vezi njih daje im njihova uloga roditelja, sinu su njih dvoje njegove "dvije okomice".
"Sine, idemo kući" malen je roman, fragment zapisan u vremenu kad smo se borili disati, svatko iz svojeg razloga.
Njegova najjača karta Prtenjačin je izbrušeni stil pisanja, nabreknut od emocija i sasvim privatnih značenja, poput riječnog toka upregnutog u, recimo, hidroelektranu.
Tu je, naravno, i pitanje koje duboko potiskujemo: kad se približi trenutak smrti, možemo li barem izabrati gdje ćemo umrijeti? Gdje nije mjesto, gdje su ljudi.
* Kritika je originalno objavljena u prilogu Kritičar magazina Svijet kulture Jutarnjeg lista.
 
Ann Patchett
Nizozemska kuća
Tanja Tolić
"U kući je tako tužno.
Ostavljena da ugodi zadnjim stanarima, kao da ih snubi da se ipak vrate.
A sad, kad ugoditi više nema kome, kopni, bez snage da se suoči s gubitkom.
I pretvori se opet u dom s početka, taj veseo pokušaj da sve bude po volji, odavno promašen cilj.
I vidiš lako kako je to bilo, pogledaj samo slike i pribor za jelo.
Note na klaviru.
Tu vazu."

Ovu pjesmu Philipa Larkina, po mnogima najznačajnijeg engleskog pjesnika druge polovine 20.
stoljeća, "što je pisao o osami, izdvojenosti, otuđenosti, gubitku, kao i zaludnosti svakog nastojanja i nade" (više na: 

Ta kuća, gledana s određene distance, činila se kao da lebdi nekoliko centimetara iznad brežuljka na kojem je smještena.
Staklena okna koja su okruživala staklena ulazna vrata bila su veličine izloga, pričvršćena viticama od kovanog željeza.
Prozori su kuću činili svijetlom i sunce reflektirali po širokom travnjaku.
A u Nizozemsku kuću ne samo što se moglo viriti nego se i vidjelo kroz nju.
Kuća je u sredini skraćena, pa je duboki foaje vodio ravno u ono što su Conroyevi nazivali opservatorijem, gdje je zid prozora nudio pogled u dvorište.
S kolnog prilaza mogao si pogled pustiti da klizi uz prednje stubište, pa preko terase na glavni ulaz i onda dugim mramornim podom foajea sve do opservatorija, iza kojeg bi promatrač onda pasao oči na jorgovanima koji su se, nesvjesni okoline, ljuljali u vrtu iza kuće.

Primjedbu na to zdanje Danny – pripovjedač osmoga romana američke spisateljice Ann Patchett koji je nedavno, u izvanrednom prijevodu Saše Stančina (pohvale posebno za prijevod Larkinove "Home is so Sad"), objavio Profil – prvi put u životu čuo je onog dana kad je Andrea kročila u kuću.
"Previše je tu stakla", rekla je, kao da preračunava može li se stakleni zid zamijeniti pravim.
"Zar vas ne brine što vam ljudi zaviruju u kuću?"

Ta je kuća od početka kamen razdora.
Nizozemskom se zove jer je u njoj jednom doista živjela nizozemska obitelj, no kad su svi članovi obitelji poumirali, osiromašeni, kupio ju je Dannyjev i Maevein otac Cyril za njihovu majku Elnu.
No Elna ubrzo napusti supruga i djecu, a o njima brigu preuzimaju dvije sestre, domaćice Sandy i Jocelyn, koje je Elna zaposlila, te dadilja Fluffy koja u Nizozemskoj kući ostane sve do incidenta s kuhačom.
Preko noći u kuću prvi put stiže Andrea kojoj se prozirno zdanje jako svidjelo.
Cyril Conroy, koji se obogatio kupovinom, preuređenjem i iznajmljivanjem nekretnina, mislio je kako je Nizozemska kuća najljepša stvar na svijetu pa je, nakon prvog neuspjelog pokušaja, našao ženu koja je mislila isto.

S Andreom  stižu i njezine kćeri, Norma i Bright, o kojima je Danny uvijek razmišljao kao o nekom jedinstvenom entitetu, "kao da se radi o kakvoj marketinškoj agenciji koju dvije djevojčice vode".
Ponešto moram otkriti, no ne kvarim ovime čitanje: nakon dvije godine braka s Andreom, Cyril iznenada umire, a maćeha Maeve i Dannyja izbacuje iz Nizozemske kuće.
Brat i sestra, siročad koja nemaju pojma kamo je i zašto njihova majka otišla, iz raskoši se sele u jednosoban stančić, nijedno ne zna kuhati, a večeri često provode parkirani u automobilu, u mraku, nedaleko prilaza sada Andreine kuće, povremeno puni gorčine i bijesa, uvijek opsjednuti, jer ih je pokrala.
"Zar to ne razumiješ?" govori sestra bratu.
"Spavaju u našim krevetima i jedu s naših tanjura, a mi nikad, nikad ništa od toga nećemo moći vratiti."

U kući, međutim, ostaje Maevin portret, slika koja krasi i naslovnicu romana.
Na slici koja i dalje visi u salonu Nizozemske kuće desetogodišnja je Maeve, sjajne crne kose koja joj pada preko ramena crvenog kaputa, s tapetama iz opservatorija iza leđa, dok elegantne zamišljene lastavice lete pored ružičastih ruža.
Maeve su oči plave, tamne i bistre.
Tko god bi pogledao tu sliku, pitao bi se što je s njom bilo poslije.
Bila je veličanstveno dijete, pred njom je bio cijeli svijet, prekriven zvijezdama.
Maeve od djetinjstva boluje od dijabetesa, gotovo je umrla kad ih je majka napustila, talentirana je matematičarka, ali je odustala od daljnjeg školovanja kako bi mlađem bratu postala majka.
Umjesto školovanja prihvati posao u tvrtki koja prodaje smrznuto povrće i tamo se zaposli kao knjigovotkinja.

"U životu ima nekoliko trenutaka kad skočiš u vis", pripovijeda nam Danny.
"Prošlosti na kojoj si dotad stajao više nema, a budućnost u koju si mislio doskočiti još se nije pojavila, pa na trenutak ostaneš u zraku, nesvjestan ičeg i ikog, čak ni samog sebe." Nađeš se u strašno živoj sadašnjosti.
Maeve i Dannyju život postaje reakcija na prošlost, nevolju koja ih je snašla pretvorili su u fetiš, zaljubili se u nju.
Dobar komad romana ispripovijedan je upravo iz automobila, dok brat i sestra zure u besramno osvijetljenu kuću, pušeći cigarete i uvjeravajući jedno drugo da samo što nisu prestali.

Ti noćni razgovori nastavljaju se i kad Danny oženi Celeste.
Nekad prijateljice, sestra i supruga danas se ne mogu podnijeti; Celeste ogorčeno zamjećuje da se brat i sestra Conroyevi ponašaju "kao da ste Ivica i Marica.
Idete dalje mračnom šumom držeći se za ruke, bez obzira koliko vam je godina.
Dosadi li vama ikada to stalno oživljavanje prošlosti?" Danny pak zamjećuje da je njegova supruga na Maeve projicirala sve njegove osobine koje joj se ne sviđaju.
Lakše je prezirati sestru nego muža, lakše je njoj zamjerati sve ono što se ne želi vidjeti.

Kuća je, naravno, i glavna metafora i glavna žrtva ove priče.
Iako pri kraju romana jedan od likova kaže: "Ma, vidi nas, kako nas je sve troje sredila jedna kuća", od početka je jasno kako kuća nikoga nije sredila, nego su se sredili sami.
Na Nizozemsku kuću usmjerena su sva očekivanja – i dobra i loša.
Cyrilu je Nizozemska kuća mjerilo uspjeha, ali i iskaz ljubavi: ne zna je prvoj supruzi iskazati jezikom koji ona razumije pa kupuje raskošno zdanje kao zalog, a s njim kupuje i život koji nije njihov – razmetljiv namještaj, slike i  posuđe, baš sve što je pripadalo nizozemskoj obitelji.
Conroyevi u kuću ulaze kao lopovi.
Djeci to ne smeta jer su još malena, ali Elna je užasnuta ometanjem: nisu samo oni ušli u život VanHoebeekovih, nego odjednom i Nizozemci, poput duhova, nastanjuju njihove, dotad oskudne, ali sretne živote.

Maeve i Danny ne pamte drugi dom, jer kuća je naravno dom i snažan simbol u ovom romanu u kojem su zidovi kuće prozirni, a njezini su stanari poput namještenih lutaka u izlogu.
Svi sve vide s ulice, promatrači stanarima zavide na sretnom i bogatom životu, ali kao i u svim predstavama, glumci dramu izvode za publiku – međusobno ustvari ne komuniciraju.
Andrea se u tu inscenaciju dobro uklopi; kad ona uđe u kuću, svi počnu bježati.
Jasno je i da Maeve i Danny godinama nakon očeve smrti sjede u automobilu ispred Nizozemske kuće samo iz jednog razloga: i dalje čekaju da im kuća odgovori zašto ih je majka napustila.
No kao i sva zrcala, i ova kuća šuti, jer je odgovor jasan sam po sebi: tko je ikad pobjegao od kuće, a da nije pobjegao od obitelji?

"Nizozemska kuća" fina je, tankoćutna proza dubokog korijenja: ne može se prestati čitati upravo zato što je autorica uhvatila tu "strašno živu sadašnjost".
Nema tu isljedništva, glasnih sukoba i svađa, direktno u lice bačenih pitanja.
Talog obiteljske drame suptilno se podigne, a da čitatelja to isprva ni ne zamijeti: Danny, kao i njegov otac, također supruzi kupuje kuću kao zalog ljubavi.
I on, kao i otac, voli kupovati odbačeno, pa kuće popravljati i unutra useljavati nove ljude, nove obitelji.
Maeve, čiji portret i dalje visi u Nizozemskoj kući, dobiva svoju odvažniju dvojnicu – Dannyjevu kćer May koja joj fizički nalikuje kao da je fotokopirana, no ona je djevojčica koja se ne usteže naglas ponoviti ono što drugi u sebi šapuću.

Prozirna Nizozemska kuća prozirna je zbog čitatelja: metafora je tako očita, a opet izvanredno uspjela! Njezini stanari gotovo pedeset godina ne znaju što ih je snašlo, no Ann Patchett kirurški precizno rasijeca sve rane, pokazuje sve slomljene kosti, ne premazuje srčane udare i dijabetičke kome, ne opravdava razmetne majke koje odlaskom pobiju obitelj, ali podsjeća da su ljudi koji najčešće napuštaju svoju djecu ipak u većini – muškarci.
"Stalno ih ostavljaju, a svijet ih zbog toga još i slavi.
Buda je otišao, Odisej je otišao i ljude boli kurac za njihove sinove.
Otisnuli su se na svoja plemenita putovanja ili koji su vrag već htjeli i tisućama godinama poslije i dalje o tome pjevamo."

Do kraja "Nizozemske kuće" svi će se čvorovi opet svezati.
Uvijek je  zamišljala, kaže Maeve bratu, kako će kuća bez njih umrijeti.
"Ne znam, mislila sam, urušit će se.
Sruše li se kuće ikad od tuge?" pita ga.
"Samo one pristojne", odgovara Danny.
No čak i kad se kuće sruše, one i dalje postoje, što znaju svi koji su svoju kuću izgubili.
Kuća je prirodni modus bivanja, u njoj ostajemo čak i kad smo izmješteni.
Ova se kuća ne sruši.
Kuće se, naime, nekad samo preslože, ali to zna potrajati.
 
Leigh Bardugo
Sjena i kost
Tanja Tolić
Jednom davno to je bilo mjesto na kojem su se ratari brinuli za usjeve i na kojem su ovce pasle po zelenim poljima.
Sutradan se na površini zemlje pojavio tamni prorez, područje gotovo neprobojne tmine koji se iz godine u godinu povećavao, i u kojem je sve vrvjelo od užasa.
Legenda kaže da je crni procijep, Sjenoviti Rasjed, stvorio Mračnjak poznat kao Crni Heretik.
Bila je to greška, eksperiment proizašao iz njegove pohlepe, možda i iz njegove opakosti.
Kako god bilo, procijep je razdvojio Ravku od obale i ostavio je sasvim okruženu kopnom i bez izlaza na more.

Rasjed se katkad na kartama prikazuje poput mrlje, katkad poput pustog i bezobličnog oblaka.
A bilo je i zemljovida na kojima je Sjenoviti Rasjed bio prikazan u obliku dugačkog, uskog jezera i nazvan onim drugim nazivom, "Nemore", koji je vojnike i trgovce trebao opustiti i ohrabriti ih da ga prijeđu.
U tom crnilu žive volkre: bića dugačkih, prljavih pandži, kožnatih krila i nizova poput britve oštrih zuba kojima se goste ljudskim mesom.
Slijepe su jer već naraštajima žive i love u Rasjedu, no legenda kaže da već i s velike udaljenosti mogu namirisati ljudsku krv.

A pred Rasjedom upravo stoje Mal Oretsev i Alina Starkov, dvoje siročadi što su deset godina proveli u Keramzinu, u vojvodinoj kući pretvorenoj u sirotište.
Sluge su ih nazivali malenim duhovima jer su bili najmanji i najmlađi.
Dječak i djevojčica stigli su u razmaku od nekoliko tjedana, bili su tek još dvoje siročića s granice između dviju zaraćenih zemalja.
Na vojvodino imanje doveli su ih da nauče čitati i pisati, i da izuče kakav zanat.
Dječak je bio nizak i zdepast, sramežljiv, ali uvijek nasmijan.
Djevojčica je bila drugačija, i to je znala.
Dječak je postao tragač, a djevojčica kartografkinja.
Kad si siroče u Ravki, imaš samo dvije opcije: dobiti pušku ili olovku u ruke.

Tako počinje "Sjena i kost", prvi roman iz istoimene trilogije koja je proslavila Leigh Bardugo, izraelsko-američku spisateljicu poznatu po fantastičnim romanima iz serijala Grishaverse.
Uz više od tri milijuna prodanih primjeraka, Grishaverse obuhvaća trilogiju "Sjena i kost", duologiju "Šest vrana", te romane "Jezik Trnja", "Kralj Ožiljaka" i "Život Svetaca".
Znanje je dosad objavilo "Šest vrana" i nastavak "Izopačeno kraljevstvo", a ovih dana i "Sjenu i kost" u izvrsnom prijevodu Ire Wacha-Biličić.
Pametno tempirano jer je Netflix upravo emitirao istoimenu seriju od osam epizoda, a koja je snimljena prema trilogiji "Sjena i kost" te duologiji "Šest vrana".
U dogledno vrijeme Znanje će na hrvatskom jeziku objaviti i preostala dva nastavka trilogije - "Opsadu i oluju" te "Propast i uspon".

Oni koji su pročitali "Šest vrana", roman objavljen u proljeće 2019.
godine, već znaju što mogu očekivati.
U njemu se, uostalom, i spominje glavna junakinja Alina Starkov pa čitatelji "Vrana" znaju koju je ulogu odigrala u nekoć slavnoj i moćnoj, a danas zaraćenoj  kraljevini Ravki.
Za razliku od njezina snažnog i energičnog prijatelja Mala, Alina je oduvijek bila blijeda i slabašna, nesigurna i ni za što posebno talentirana.
No kad volkre usred Rasjeda napadnu njezinu pukovniju i ozlijede Mala kojeg od djetinjstva obožava, Alina oslobađa nevjerojatnu sposobnost koje dotad nije bila svjesna i spašava mu život.

Zagonetni Mračnjak, najmoćnija osoba u Ravki i kraljeva osoba od povjerenja, odmah nasluti što bi Alina mogla biti i hitno je odvodi u Os Altu: glavni grad Ravke, dom griša i kraljeve Velike palače.
Tamo Alina, daleko od Mala, potvrđuje svoj novootkriveni talent – ona je Suncozovka, rijetka vrsta Eterealke iz reda prizivatelja, koje inače čine Olujnici, Paklenici i Plimotvorci.
Suncozovka se dugo čekala jer, prema predaji, jedino ona može poništiti ono što je prije mnogo stoljeća učinio opaki Crni Heretik – zatvoriti Rasjed, uništiti volkre i vratiti mir u Ravku...

"Sjenu i kost" prvi sam put pročitala prije dvije godine, odmah nakon "Šest vrana".
Avantura šestero prijatelja koji se upuštaju u opasan pothvat kako bi zaustavili tvorca opasne droge što od griša čini nadnaravno destruktivna stvorenja bila me osvojila raskošnom maštovitošću, uzbudljivom pričom i slojevitim likovima.
U dahu sam pročitala i nastavak "Izopačeno kraljevstvo", a potom i cijelu trilogiju o mitskoj Suncozovki koja je zauvijek promijenila Ravku zbog čega su je njezini stanovnici praktički smatrali sveticom.
Roman "Šest vrana" imao je šest ravnopravnih pripovjedača, ujedno glavnih junaka, čije su se perspektive izmjenjivale gradeći strukturu romana.
"Sjena i kost" ima samo jednog pripovjedača, Alinu, na početku ustrašenu, slabašnu djevojku koja nije u stanju sama dozvati svoju moć.
Kad stigne u Os Altu, u buđenju moći pomaže joj tajanstvena, mrgodna Baghra.
Starica joj objašnjava kako moć griša nije nešto odvojeno od nje, "nije to životinja koja se skriva od tebe ili bira hoće li ti ili neće doći kad je pozoveš.
Zar ti moliš srce da ti kuca ili pluća da dišu? Tvoja ti moć služi jer joj je to svrha, jer nema drugu svrhu osim da ti služi."

Kao i "Šest vrana", i "Sjena i kost" pitko je napisana i lako se čita.
Dapače, to je ona vrsta literature koja se guta, a ne čita, jer  kraj svakog poglavlja zove dalje, što je, vjerujem, odlična preporuka za mlade koji možda nisu skloni čitanju – njima treba knjiga koja će ih uvući i neće ih ispustiti dok ne dođu do kraja.
No, iako se oba romana lako čitaju, ispod sloja zabave i uzbuđenja, krije se fantastična mašta i snažna simbolika – da se poslužim rječnikom knjige, to su moćni "pojačivači" koji bi u mladom čitatelju mogli otkočiti njihove vlastite zapretene moći.

Leigh Bardugo igra, naime, na jaku kartu.
Iako i u "Šest vrana", a i u "Sjeni i kosti", imamo i romantične podzaplete, u osnovi su to priče o snazi i važnosti prijateljstva koje može nadomjestiti obitelj.
Simbolički, u svakom od nas živi i siroče, zato i tražimo svoja plemena, a prvo pleme najčešće okupljamo upravo u mladenačkoj dobi kad smo puni hormona, strasti i ideala.
U današnjem svijetu, u kojem su mladi zatvoreni u kuću, prikovani ispred računala za on-line nastavom, bez mogućnosti da se druže na koncertima i u klubovima, da putuju i istražuju svijet, da budu slobodni pa i nesmotreni, a najviše – bez mogućnosti da vani tragaju za svojim plemenom – "Sjena i kost" mi se čini kao dobro obećanje da će se svijet vratiti u normalu.
Ona vrsta obećanja koju može dati samo priča; ispripovijedano iskustvo koje svjedoči kako je i jednom prije bilo teško pa smo se, mi ljudi, svejedno snašli.
Pritom, naravno, uopće nije važno što je priča izmišljena.

U nama, naime, ne žive samo siročići, Suncozovke i tragači mitskih Morozovljevih jelena; u nama žive i volkre, Mračnjaci i Baghre.
Mi smo i Istinsko more kojeg Alina žudi vidjeti, slobodna Zapadna Ravka, ali trenutno i u dubokom Sjenovitom Rasjedu iz kojeg u svijet curi tama.
Fantastični Grišaverzum Leigh Bardugo i u prvom mi se čitanju svidio upravo zato što nije sazdan na crno-bijeloj perspektivi – i on je bajka, ali ne bajka za malu djecu koja žude jasno znati što je dobro, a što loše.
Ovo je bajka za stariju "djecu" i za djecu zatvorenu u tijela odraslih ljudi, a koja znaju da uvijek sami biramo  hoćemo li izbaciti pandže i zube oštre poput britvi, ili ćemo ipak dozvati svjetlo.

Netflixovu seriju nisam odgledala cijelu, ali sam pogledala prvu epizodu.
Duologiju i trilogiju Leigh Bardugo vrlo je vješto za televiziju prilagodio scenarist Eric Heisserer, poznat po scenariju za film "Arrival" (nastao prema SF priči Teda Chianga, "Story of Your Life").
Serija se tek bazira na pet romana, ne slijedi priče pravocrtno, a ni faktografski, a ima izmjena i u karakterima glavnih junaka.
To znači da se može gledati i neovisno o romanima Leigh Bardugo, ali i da bi mogla biti zanimljiva i strastvenim ljubiteljima Grishaversa jer je Heisserer zapravo stvorio potpuno novu priču.
Vizualno je izuzetno dojmljiva, a s obzirom da sam pročitala svih pet knjiga, već je prvom epizodom ispunila moja očekivanja oko toga kako izgleda Rasjed ili kako griše prakticiraju svoj moć.
U paketu s objavljenim romanima, čeka vas vrhunska zabava!
 
Annie  Ernaux
Jedna žena
Tanja Tolić
Peteru Handkeu majka je umrla u noći na subotu.
Vijest o tome da je pedesetjednogodišnja domaćica iz mjesta A.
(općina G.) počinila samoubojstvo, uzevši prekomjernu dozu tableta za spavanje, objavile su koruške Narodne novine u nedjeljnom izdanju.
Prošlo je sedam tjedana kad je počeo pisati "Nesreću bez želja" (1972).
Pripovjedač u "Strancu" (1942) Alberta Camusa u prvoj rečenici obavještava čitatelja "danas je majka umrla".
Možda jučer, ne zna.
Primio je brzojavku iz ubožnice: "Majka umrla, pokop sutra, iskreno saučešće." To ne znači ništa.
Možda je bilo jučer.
Annie Ernaux u "Jednoj ženi" (1987) piše: "Majka je umrla u ponedjeljak, sedmog travnja u domu za starije i nemoćne bolnice u Pontoiseu, kamo sam je smjestila dvije godine ranije.
Bolničar mi je rekao preko telefona: 'Vaša je majka preminula jutros nakon doručka.' To je bilo oko deset sati."
Kad smrt oduzme roditelja, nekad se paradoksalno rodi čovjek.
Taj otac ili majka – a češće je majka u književnosti – naprasno iskorači iz uloge, odjednom se, možda prvi put, pitamo tko je bila ta žena, jedina žena, koja, dok je bila živa, "nije imala povijesti, jer je oduvijek bila tu".
Kao i stvarni, i književni izvještaji o smrti na početku su telegrafski; važan je dan i datum smrti i ukopa, grobno mjesto, odjeća u koju se umrli oblači, cvijeće i vijenac, svećenik što govori o "vječnome životu" i "uskrsnuću naše sestre", želja da ritual "potraje zauvijek, da se još nešto učini za majku, još gestā, još pjesama".
Ono što razdvaja književnu od obične smrti konačni je izvještaj: (visoka) književnost ne trpi sentimentalnosti, ono što se dopušta djetetu, "zabranjeno" je piscu.
Rekvijem za mrtvog roditelja nerijetko se pretvori u mjeru što "slabo" razdvaja od "remek-djela": izazov je reći što više, po mogućnosti sve, ali bez patetike i djetinjeg naricanja.
Čitatelj smije plakati, pisac ne.
Biografije mrtvih majki i očeva često su zato vivisekcije.
Annie Ernaux imala je 47 godina kad joj je umrla majka.
Tri tjedna nakon toga počela je pisati "Jednu ženu" (Multimedijalni institut i Kulturtreger, 2021., prijevod Marko Gregorić): nije to ni autobiografija ni roman, možda nešto – piše na kraju ove knjižice od svega osamdesetak stranica – između književnosti, sociologije i povijesti.
Danas to zovemo autofikcijom, "žanrom" koji prevladava u svjetskoj i domaćoj književnosti, no Ernaux je o majci počela pisati jer je "jedina žena koja mi je doista nešto značila i žena koja je posljednje dvije godine bila dementna", ali i zato što ne može spojiti onaj trenutak kad ju je posljednji put vidjela živu s trenutkom u kojem majka leži mrtva na krevetu.
Autofikcija je u mnogo čemu narcistički žanr: baš zato što miješa fikciju s faktima, naglasak je najčešće na očištu pripovjedača, često ispadne da je sve što se dogodilo bilo zbog njega (vidi Knausgårda).
Ernaux ne čini tu grešku: ovdje je sve o majci, pisanjem pokušava dohvatiti ženu koja je živjela izvan nje, stvarnu ženu; ima dojam da piše o njoj kako bi, ovaj put, ona nju donijela na svijet.
Ernaux pažljivo bira riječi: nije sentimentalna niti patetična, mirna je i pribrana sve do kraja, sve do bolesti, ali tuga svejedno čitavo vrijeme urla.
Za taj gubitak pronalazi sasvim nove riječi i njima pred nama – posljednji put i zauvijek, za vječnost – oživljava jednu ženu, jedinu majku.
Ta je majka – a još više ljubav majke i kćeri u ovoj knjizi – sprega ambicije i ambivalencije.
Annie Ernaux na početku citira Hegela: "Kad se kaže da proturječja nije moguće misliti, treba reći da ono štoviše u boli živih bića jest čak zbiljska egzistencija." Majka iz ove pripovijesti – biće čija se povijest očajnički pokušava rekonstruirati u želji da se kći, u strahu od smrti, negdje usidri i da pijesak historije nastavi curiti – rođena je pod sjenom ambicije, ali u normanskom jeziku to ne znači ništa dobro.
U normanskom "ambicija" znači bol zbog razdvajanja, pas može umrijeti od ambicije.
Iz tog straha od ambicije baki pripovjedačice – pismenoj, najboljoj učenici u okrugu, što je lako mogla postati učiteljica – roditelji nisu dopustili da ode iz sela.
Vjerovalo se, u to doba, da je udaljavanje od obitelji siguran izvor nesreće.
Stoga je majki pripovjedačice, koja se rodila 1906.
godine kao četvrto od šestero djece, prva ambicija to selo napustiti.
Majka će sa sobom od bake ponijeti umijeće što se stoljećima prenosilo s majki na kćeri: kako biti dobra domaćica, "znala je sve što treba učiniti da bi se izvuklo najviše iz siromaštva".
To umijeće, piše pripovjedačica, prestaje sa mnom, koja sam samo njegov arhivar.
U deset mjeseci, koliko piše knjigu, pripovjedačica majku sanja gotovo svake noći.
I nju pogoni ambicija.
Nitko ne zna da piše o majci; "ali ne pišem o njoj, više imam dojam da živim s njom u vremenu i na mjestima u kojima je ona živa".
Želi prikazati ženu koja je živjela izvan nje, stvarnu ženu, rođenu u ruralnoj četvrti jednog normandijskog gradića i preminulu u domu za starije i nemoćne jedne bolnice u okolici Pariza.
"Stvarnost koju bih najviše željela dohvatiti pisanjem nalazi se vjerojatno na sjecištu obiteljskog i društvenog, mita i povijesti.
Moja je nakana bitno književna, jer radi se o traganju za istinom o majci koja se ne može otkriti drukčije nego riječima.
No, u određenom pogledu, željela bih ostati ispod razine književnosti."
U praksi, u pismu, to izgleda tako da pokušava ne razmišljati o majčinoj nasilnosti, njezinim izljevima nježnosti, prigovaranju, samo kao o karakternim osobinama, nego ih i uklopiti u njezinu povijest i njezine društvene prilike.
Taj način pisanja koji, smatra, teži istini, pomaže joj da umakne zatvorenosti i zakučastosti osobnog sjećanja, otkrivanjem nekog općenitijeg značenja.
Ali osjeća da se nešto u njoj opire, želi zadržati od majke skroz čuvstvene slike, nježnost ili suze, ne dajući im nikakav smisao.
Ta je majka, ni sretna ni nesretna, napustila školu s dvanaest i pol godina, kao što je bilo uobičajeno.
Zaposlila se u tvornici margarina.
Ponosna je što je zaposlenica u velikoj tvornici: za nju je to značilo, piše Annie Ernaux, biti civilizirana u odnosu prema divljakušama, seoskim djevojkama koje su ostale musti krave, i slobodna u usporedbi s ropkinjama, sluškinjama u buržujskim kućama koje su bile prisiljene "uvlačiti se u dupe gospodarima".
Ipak, bila je svjesna udaljenosti koja je dijeli, na neobjašnjiv način, od njezina sna: biti prodavačica u dućanu.
Majka se trudila uklopiti u najljepšu moguću predodžbu o djevojkama zaposlenima u tvornici: "radnica, ali ozbiljna", koja odlazi na misu i sakramente, blagoslov kruha, koja veze svoju dotu kod časnih u sirotištu, nikad ne ide u šumu sama s momkom.
Istodobno, ta majka ne shvaća da su kratke suknje, muškobanjasta frizura, "bezobrazni" pogled i, ponajprije, činjenica da radi s muškarcima dovoljan razlog da je ljudi ne smatraju onime što se trudila biti, "pristojnom djevojkom".
Očeva priča – ovdje se ovlaš spominje jer je tema jedne druge knjige – slična je majčinoj, velika obitelj, otac vozar i majka tkalja, prekid školovanja s dvanaest godina zbog, u njegovu slučaju, odlaska na rad na seosko gospodarstvo.
I otac i majka, piše Annie Ernaux, imali su jednaku želju za uspjehom, ali kod njega je veći strah pred borbom koju je valjalo poduzeti i sklonost da se pomiri s postojećim stanjem, dok kod nje dominira uvjerenje da nemaju ništa za izgubiti i da trebaju učiniti sve kako bi se snašli, "kud puklo da puklo".
On je slijedio nju, ona je bila društvena pokretačka sila njihova braka.
Majka je uspjela ostvariti svoj san, otvoriti trgovinu živežnim namirnicama.
U tom lokalu u Lillebonneu, radničkom gradiću sa 7000 stanovnika, 1931., majka od dvadeset pet godina ima postati ona, s onim licem, onim sklonostima i navadama za koje je pripovjedačica dugo mislila da su joj oduvijek svojstveni.
"Nije mi promaknula niti jedna pojedinost njezinog tijela.
Mislila sam da ću kad narastem biti ona." I otac i pripovjedačica zaljubljeni su u majku.
Ta majka – seljanka porijeklom, radnica ambicijom – ima samo jednu želju: kćeri pružiti sve što ona nije imala.
Ali to je za nju uključivalo toliki napor, toliko novčane brige i sasvim novu zaokupljenost djetetovom srećom s obzirom na nekadašnji odgoj da se nije mogla suzdržati da ne primijeti: "Puno nas koštaš" ili "Gle što sve imaš, a još nisi zadovoljna!" Pripovjedačica je sigurna u njezinu ljubav i ovu nepravdu: majka od jutra do mraka poslužuje krumpire i mlijeko da bi ona mogla sjediti u predavaonici i slušati nekoga kako govori o Platonu.
Za majku, kultivirati se značilo je prije svega učiti ("treba nečime napuniti glavu", govorila je) i ništa nije bilo ljepše od znanja.
Knjige su bile jedini predmeti s kojima je postupala oprezno.
Prala je ruke prije njihove upotrebe.
No majke su, kao i kćeri, kao i svi odnosi ljubavi, ambivalentne tvorevine.
U duhu najiskrenije majčinske ljubavi – od francuskog sela do balkanskog gliba – "ja sam te rodila, ja ću te i ubiti", ova majka "nazivala me svinjom, zmazankom, droljom ili jednostavnom 'antipatičnom'.
Često me tukla, pljuske osobito, ponekad udarci šakom u rame ('bila bih je ubila da se nisam svladala!').
Pet minuta poslije grlila me i tepala da sam njena 'lutka'."
Nije je voljela gledati kako raste.
"Kad me vidjela razodjevenu, imala sam dojam da joj se moje tijelo gadi.
Po svoj prilici, to da imam grudi i bokove značilo je prijetnju, znak da trčim za momcima i zapuštam učenje.
Pokušavala me spriječiti da odrastem, tvrdeći da imam trinaest godina tjedan dana nakon što sam napunila četrnaest, tjerajući me da nosim plisirane suknje, čarape do gležnja i ravne cipele."
U pubertetu, majka prestaje biti uzor.
Počela se pripovjedačici činiti napadnom.
"Zamjerala sam joj što je bila ono što sam ja trudila prikriti da jesam.
I otkrila sam da između želje da se bude kulturan i toga da to doista jesi, postoji jaz.
Majci je bila potrebna enciklopedija da kaže tko je bio Van Gogh ili veliki pisci koje je poznavala samo po imenu." Annie Ernaux proživljava svoje mladenačko buntovništvo romantičarski kao da su joj roditelji buržuji.
Za majku je bunt, piše, imao samo jedno značenje, oduprijeti se siromaštini, i samo jedan oblik, raditi, zaraditi novac i postati imućan poput drugih.
"Otud onaj gorki prijekor koji nisam shvaćala kao što nije shvaćala moje ponašanje: 'Da su te strpali u tvornicu s dvanaest godina, ne bi bila ovakva.
Ne znaš koliko si sretna.' U određenim trenucima njezina bi se kći pretvorila u klasnog neprijatelja."
Zbližavanje će se dogoditi mnogo kasnije: ono što ne može riješiti biologija, sredi društvo.
Ponovno su se zbližile oko žlica, kulinarskog pribora, priprema za "veliki dan", za vjenčanje, kasnije oko djece.
Druge bliskosti među njima više neće biti, piše pripovjedačica, ali to nije točno, jer da jest ne bi bilo ove knjige.
Kad se čovjek navikne na društveni utjecaj, kad obrazovanjem i znanjem rastvori uloge i identitete, na kraju ga opet pobijedi biologija, bolest i smrt.
U pubertetu mrzimo svoje majke, u srednjoj dobi se u njih pretvorimo – naša tijela nikad nisu doista napustila njihovo, majčino tijelo pupak je svijeta.
"Bojala se da je nećemo voljeti zbog nje same, pa se nadala da ćemo je voljeti zbog onoga što nam daje", piše Ernaux, sada i sama udana žena, majka.
Nakon što pripovjedačici umre otac, majka u pismima tvrdi da se nema vremena dosađivati.
Ali zapravo se nada samo jednom, da će doći živjeti s kćeri.
"Jednog dana, plaho: 'kad bih se preselila k tebi, mogla bih ti raditi u kući.'" Po preseljenju, među njima je ponovo "zavladao onaj osobiti ton pun zlovolje i vječita spočitavanja koji je uvijek ostavljao dojam, pogrešan, da se prepiremo, i koji bih prepoznala između majke i kćeri da govore kojim god jezikom."
Majčina priča tu se završava, završava se priča u kojoj je ona imala svoje mjesto u svijetu.
Pomračio joj se um, oboljela je od Alzheimerove bolesti.
"Zaboravljala je imena.
Zvala me 'gospođo', učtivo kao da sam otmjena dama.
Prestala je prepoznavati svoje unuke.
Za objedom ih je znala upitati dobivaju li ovdje dobru plaću, uvjerena da se nalazi na farmi na kojoj su oni, kao i ona, zaposleni.
Ali bila je 'svjesna sebe', stidjela se kad se pomokrila u krevet, skrivajući donje rublje pod jastuk, njezin piskutavi glasić jednog jutra: 'pobjeglo mi je.' Grčevito se hvatala za svijet, silom je željela šiti, krpajući marame, rupce, bez reda, krivim šavovima."
U tom je razdoblju Ernaux doživjela dvije automobilske nesreće koje je sama skrivila.
Imala je poteškoća s gutanjem, bolio ju je želudac.
Sitnica je bila dovoljna da plane, da joj se oči napune suzama.
Ponekad, naprotiv, neobuzdano se smijala sa sinovima, pretvarali su se da majčine omaške smatraju hotimičnim šalama.
Govorila je o njoj osobama koje je nisu poznavale.
Šutke su je gledali, imala je osjećaj da je i sama luda.
Jednog dana satima je besciljno vozila seoskim cestama, vratila se tek u sumrak.
Započela je vezu s muškarcem koji joj se gadio.
"Nisam željela da ponovo postane djevojčica, nije imala 'pravo' na to."
U tom umu, što ne uspijeva, kako majka sama piše u jednom pismu, "izaći iz svoje noći", preostala je samo jedna misao: "Sve sam napravila da moja kći bude sretna a ona nije bila ništa sretnija zbog toga."
Pred kraj knjižice, Annie Ernaux piše sve teže.
Ne želi ponovno ući u bolest, doći do smrti, ali zna da ne može živjeti ako pisanjem ne poveže dementnu ženu u koju se majka pretvorila s onom snažnom i bistrom ženom koja je bila.
Ne želi da umre.
Potrebno joj je da je hrani, dodiruje, sluša.
Više puta osjeti neodoljivu želju da je odvede kući, da se potpuno posveti brizi za nju, ali odmah spoznaja da za to nije sposobna.
"Sada kad je majka mrtva", piše na kraju, "ne želim o njoj više znati ništa osim onoga što sam znala dok je bila živa." Rodbina joj govori: "Zašto se morala mučiti svih ovih godina." Svi smatraju da je bolje što je umrla.
"Bilo je potrebno da majka, rođena u podređenom miljeu iz kojeg je željela pobjeći, postane povijest, da bih se ja osjećala manje osamljenom i lažnom u povlaštenom svijetu riječi i ideja u koji sam, u skladu s njezinom željom, stupila."
Majka o kojoj piše Annie Ernaux njezina je majka, ali i moja: dijelom majka, dijelom baka.
"Jedna žena" može se čitati kao historiografska studija slučaja, može se čitati i kao posveta običnoj ženi radnici (naspram ikonografiji uspjeha: recimo, iritantno popularnim biografijama poduzetnika, političara, proizvođača mobilnih telefona i privatnih letača u svemir...), a može se čitati i kao intiman dnevnik jednog odnosa koji ni po čemu nije poseban i originalan, jer se ponavlja tisućama godina, ali i dalje, tako običan, nastavlja graditi ovaj svijet.
Gubitak tog odnosa uvijek je istinska tragedija.
 
Nora Verde
Moja dota
Tanja Tolić
"Vazmi lapis!" kao da je čuje kako joj govori.
"Uzmi olovku!" Jednom davno tako bi baba rekla prije nego što bi krenula sa svojom pričom o El Shattu.
Mala Padretovica, Nela, uzela bi teku, staru dječju bilježnicu koju je vukla na ljetovanja i nazad na kontinent, pa bi pisala sve što baba govori.
Živi u Splitu s majkom, svako ljeto dolazi babi u Velu Luku.
Svi stariji Padretovići napamet znaju priču o babinom putovanju u zbjeg u Egipat za vrijeme Drugog svjetskog rata: o devama i pustinji, ukusnim datuljama koje je tamo prvi put probala, o velikom, šporkom brodu, striganju do golega, ferati, Ingležima i Črnima, šatorima, ghibliju i pržini.

No ovo nije ta priča.
Baba je mrtva, umrla je u kolovozu, u ljeto 1990., dolazi još samo u snovima, nekoliko puta godišnje.
Ona, Nela – istodobno i pripovjedačica i tema – sjedi odrasla, glava joj je u mraku, a ruke su na svjetlu.
Nije to, piše, pjesnička figura.
U sobi je polumrak, svjetlo lampe osvjetljava tipkovnicu i njezine prste.
Nesigurni su i zapliću se, ispisuju pogrešna slova i riječi: stalno se vraća i mijenja utipkano.
Strah od napisanog je prevelik, "sve treba dobro prokuhati, dok sva voda ispari i učini se šug, gust i primamljiv".
Još samo malo i više neće ostati ništa, samo ono čega se ne smije sjetiti.
Pred nama sjedi pripovjedačica koji ispunjava zavjet babi i sebi.
Lapis će je, nada se, spasiti.

"Moja dota" Nore Verde, što je pseudonim Antonele Marušić (ne razotkrivam identitet, tako je potpisana i na klapnama knjige), drugi je njezin roman, a peta knjiga, što donosi zrelog pisca.
Nazivam je piscem, a ne spisateljicom ne zato što želim poništiti rodne uloge ili pravo spisateljice ne samoodređenje: dojadilo mi je muško zapasavanje prostora književnosti, u kojem je pisac priznanje, a spisateljica "žensko pismo".
U ovom je romanu ustao pisac, ispod stola u tinelu, pod kojim se skrivao od batina i boli, igrom slučaja djevojčica koja je sebi, jednom davno, obećala da će pisati i pokazati im.
Dok je kao mala čučala uplakana ispod stola, priviđalo joj se oslobođenje koje će iz tog pisanja doći kad jednom bude za sebe mogla reći da je pisac.
I eto pisca!

Dota je miraz.
U hrvatskom poretku stvari, tradicionalno govoreći, ova djevojčica ima male šanse ostvariti svoje pravo na miraz.
Djevojčica je, ali mašta da je dječak koji je učinio pravu stvar: "Dobar sam i jak.
Bolji od barbe.
I pametniji." Rastrgana je između ženske i muške rodne ekspresije, jedno ljeto opterećena pisanjem pisma u kojem će, sluti se, otkriti vlastitu seksualnu orijentaciju, no klasične dote nema i zato što odrasta u radničkoj i težačkoj obitelji, natopljena onim što danas nazivamo klasnim sramom.
Nisu gladni hrane, ali su gladni svega ostalog, mala sigurno.
U njezinoj se kući knjige ne čitaju, nema ih, s čežnjom i bijesom govori babi o librima koje je vidjela u Splitu kod jedne svoje prijateljice, uporno pita zašto ih i oni nemaju.
"Njezini doma imaju u dnevni boravak puno libri.
Svakakvih, debelih i tankih, onih nikih što su učinjene izvanka od kafene kože."

Dota pripovjedačice druge je vrste: buka i bijes, barbine batine od sedme godine života kad je prvi put istuče, do odraslosti i sna koji se ponavlja jednom mjesečno već dvadeset godina – proganja je muškarac u staroj, babinoj kući, krupan je i ljutit, sad će je početi tući.
Prva slika u romanu je nasilje, perpetuira se kroz priču uporno, poput maligne bolesti, no autorica ga balansira kontrapunktom – babinom ljubavlju i nježnošću.
"Moja dota" vješto je iskrojena: ne samo na površini, nego i duboko unutra, to je gotovo idilična priča o ljubavi babe i djeteta što zajedno provode ljeta do njezina polaska u srednju školu.
Kroz taj meki pokrov nevinosti djetinjstva nenametljivo, ali uporno probija stvarnost: radnički, a ne građanski status; baba koja nikad neće postati gospođa; barba (ujak) koji tuče nju, ali ne i svoju djecu; majka koju djevojčica ne uspijeva zavesti svojim duhovitim pričama jer pada s nogu od umora; otac kojeg se djevojčica srami jer mu treba socijalna pomoć.

Mala se ne odvaja od babe, babin je prirepak, napušta je tek rijetko, kad s dječacima igra nogomet ili odlazi na kupanje.
Dani su im ispunjeni kućanskim poslovima, odlaskom u bašćinu (imanje u polju), radom u vrtlu, pjesmom i pričanjem priča.
"Baba je kao knjiga, samo što je umisto slova njen glas." Kad se vraćaju iz polja, baba pjeva iz sveg glasa: mogla je postati pjevačica, kao mlada je zapela za uho zborovođi iz Splita, ali otac joj nije dopustio, "jerbo da imamo puno bašćine i da va da svi fatigamo".
Poslije je htjela biti šarturica, krojačica, "ni to mi nisu hotili dat, nego muči, ne sviri, hodi u poje po cili dan, po dažju i vitru".
Kratko je vrijeme, kao mlada cura, radila u pučkoj kuhinji u Splitu, baba se nagledala gladnih i bolesnih, tuča oko pijata fažola ili pure.
Majka pripovjedačice pak radi kao konobarica u restoranu.
Dok je u Splitu, djevojčica je popodne i navečer uglavnom sama, uspije zaspati tek kad se majka oko ponoći vrati kući.
Zato voli biti s babom.
"Zašto ne može bit obrnuto: da ja živim s njom, a da u Split dolazim nekoliko puta na godinu.
A onda bi mater ostala sama, bilo bi joj grubo.
Ali možda bi onda ona mogla lipo nać drugog muža pa ne bi više bila sama, a meni bi bilo lipo s babom."

Na poleđini romana, u blurbu, spominje se kako je roman Nore Verde na tragu Annie Ernaux i Édouarda Louisa.
Usporedbe stoje jer "Moja dota"  doista u snažnim zamasima govori o borbi jedne obitelji za bolje mjesto u životu kroz neimaštinu, ratove, manjak obrazovanja; govori o "klasnoj borbi" koja u stvarnosti uopće nije borba jer se iz vlastite klase i danas teško može izmaknuti.
Majka i baba, barba, ujaci što su otišli u Australiju – sve su to težaci i radnici koji nisu uspjeli dohvatiti obrazovanje, biblioteke i libre.

No iako su zamasi takvog pripovijedanja snažni, iako iz idile uporno probija mulj nasilja i siromaštva, atmosfera "Moje dote" mnogo više priziva "Knjigu o ljetu" Tove Jansson, priču o jednoj djevojčici i jednoj baki koje provode ljeto zajedno na pustom otočiću nakon što je djevojčici umrla majka.
U "Knjizi o ljetu" nema grandioznih avantura, tek niz svakodnevnih situacija, rituala i razgovora koji pokazuju da je život sam avantura koju treba preživjeti, i da nas otoci mogu štošta o tome naučiti.
U "Mojoj doti" slojeve mraka s kojima će se pripovjedačica boriti u drugim knjigama – kad odraste – ovdje uporno pobjeđuje Slava, inspirirana Vjekoslavom Dragojević Padre, koja nije uspjela postati ni pjevačica, ni šarturica, a ni kuharica, ali je postala najbolja baba na cilom svitu.

U smirivanju sjena, u stalnoj proizvodnji mekoće, pomaže otočki dijalekt, luški.
Autorica na kraju romana prilaže kratki glosar u kojem doznajemo da su, na primjer, bagaji prtljaga, frementun kukuruz, imberlan je onaj koji je lud, trknut, malo munjen, lapis je, već znamo, olovka, setemana tjedan, a turčin prostorija za kuhanje i pečenje s kaminom.
Glosar ne obuhvaća sve izraze koje autorica koristi, ali čitatelj može lako pratiti govor likova čak i ako je dublje s kontinenta.
I kad ne razumije izraz, jasan je kontekst, ono u što ne uspije prodrijeti s razumijevanjem, neka ostane misterij: i idiomi mogu poslužiti kao funkcionalne praznine u koje čitatelj ima pravo upisati vlastiti kod.

Raskošan luški dijalekt doprinosi filmičnosti ovoga romana.
"Moja dota" napisana je u kratkim poglavljima koja funkcioniraju poput trodimenzionalnih slika: od početka je jasno da je u pitanju autofikcija, autorica to potvrđuje posvetom na kraju knjige svojoj otočkoj ženskoj familiji, no šavovi koji spajaju autobiografsko s književnim toliko su vješto izvedeni – jedna je u familiji ipak uspjela postati (književna) šarturica – da se čitatelju čini kao da gleda film.
Književni postupak besprijekorno je izveden: priča zarobi od prve rečenice; intimno je dirljivo, ali istodobno i univerzalno.

Iako je "Moja dota" zaokružena cjelina, dojam je kako bi iz nje moglo izrasti još romana.
Neka pitanja, očito namjerno, ostaju neodgovorena.
To nimalo ne smeta čitanju, jer jasno je da je ovo priča o babi – kompozicijski sve se vrti oko nje i pripovjedačica joj se uvijek vraća, u koju god digresiju skrenula.
No digresije su intrigantne, mračne, i čitatelj priželjkuje da autorica i u njih usmjeri lapis.
S obzirom da je svoju pripovjedačicu ostavila u četrnaestoj godini, na pragu polaska u srednju školu, za koju se mala pripremila, ne boji se, prostora za daljnje pisanje ima.

Te intrige-digresije uglavnom se tiču muškaraca: izmaknutog oca i barbe, osobito porijekla njegova nasilja koje uporno usmjerava na dijete.
"Barba može sam izist cilo kilo srdela pečenih na gradele.
Pravi se važan s tim, kao da je narodni heroj.
On puno fatiga i zato smi puno i jist.
Najvažnije je da njemu ništa ne fali.
I da je parićano kako bog zapovida.
Ali ne zapovida bog, nego barba.
To onda oće reć da je barba ustvari bog.
Kad ja i baba svaku noć molimo 'budi volja tvoja', to onda molimo barbu da bude volja njegova.
Ako je barba stvarno taj bog, onda ja više neću molit, samo ću činit fintu.
Ka da će baba skužit."

Djevojčica razmišlja o tome zašto je barba toliko mrzi i zašto je  nikad ne pohvali kada vidi da je nešto dobro napravila.
Godinama je s njim vodila rovovsku bitku: ona naoružana riječima, on golom silom.
"Uvijek je pobjeđivao, ali nikada do kraja, stalno se morao vraćati i iznova udarati.
Izgledalo je kao da nikada nije završio posao." Taj nedovršeni posao u odrasloj dobi promeće se u noćne more – nasilje međutim nije sasvim potisnuto u nesvjesno, to znamo iz drugih autoričnih knjiga, uostalom i iz njezina novinarskog angažmana na portalu VoxFeminae.

Pri kraju romana, djevojčica sve glasnije mašta o bijegu.
"Kad narastem moram pobić od ovih ljudi.
Nije mi jasno kako sam se ja među njima rodila, nekad ni njima to nije jasno, pa se svi skupa čudimo." Idilično prerasta u tegobno, tek u nagovještajima slutimo Drugoga, onoga koji se rađa da ne bude prihvaćen: majka i baba borile su se za golu egzistenciju, između ostaloga i zato da bi kći i unuka dobila i obrazovanje i libre, na njoj je sada bitka druge generacije – još je tu neimaština i klasna borba, ali i sasvim novi, rodni i seksualni, majci i babi nezamislivi prostori slobode.
O tome Nora Verde u ovom romanu ne piše – i nije ni trebala – ali se nadam da je to ostavila za idući.
 
Edo Popović
Kako sam brojio ružičaste robote
Tanja Tolić
Pripovjedač se budi u bolnici: ne zna tko je, što je, gdje je, ni o čemu se radi.
Ne sjeća se kad je legao spavati ni što je radio prije toga, ničega se ne sjeća, ne postoji prije, nikakva prošlost.
Budi se u užasu, ili ga užas budi, preplavljen je egzistencijalnom strepnjom.
 Ne znam jesu li vam takvi trenuci poznati; to je onaj trenutak kad se probudite gledajući u prazninu.
A ona gleda vas.

Dok leži u bolnici, možda zbog nedostatka kisika, pričinjavaju mu se stvari: uvečer je, tonući u san, počeo viđati orlove.
Goleme ptice okupljale su se iznad njegova kreveta, u prostoru koji više nije bio omeđen stropom i zidovima.
Osim orlova, pričinjava mu se i glazba.
Dolazi iz daljine, vrlo tiha, svečana, melankolična melodija, jasno je čuo harfu i vrlo suzdržana puhaća glazbala.
Možda je to halucinacija, ali možda je to i glazba sfera.
Za glazbu je pitao medicinsku sestru, ali kad ga je čudno pogledala, shvatio je da je orkestar u njegovoj glavi.
Ptice nije spominjao.

Tako počinje novi, kratki roman Ede Popovića, knjiga od svega 142 stranice, podijeljena u tri dijela – Buđenje, Povlačenje i Prekid – i nabijena slojevima kao kineska kutija.
Pripovjedač uskoro doznaje da je u bolnici završio zbog embolije.
Kronična opstruktivna bolest pluća od koje boluje godinama i ugrušci u plućima pretvorili su njegovo tijelo u skladište ugljičnog dioksida.
Rutinskom pretragom otkriven mu je i limfom u zdjelici.
Ugrušci u plućima, ispalo je, manji su problem.
Treba preživjeti prvi udar, što mu je uspjelo, ostalo će riješiti tablete.
Zbog limfoma kreće na kemoterapiju.

Godina je 2020.
i usred pandemije koronavirusa pripovjedač se bori za život, za dah.
Nazivam ga pripovjedačem, iako bih ga mogla nazvati i Edom Popovićem, piscem, suprugom i ocem, s obzirom da u romanu spominje ženu Lilu i sina Svena, sustanare mačke i psa nazvanog Kodo kojem je prošloga ljeta preko društvenih mreža tražio udomitelja jer se zbog piščeve bolesti obitelj o njemu više nije mogla kvalitetno brinuti.
Ne ustežem se ukazati na autobiografsku poveznicu iz obzira, uostalom ni sam autor ne skriva da je građu za ovaj roman crpio iz vlastita života, činim to zato što vjerujem da je važno naglasiti razdjelnu crtu između života i književnosti.
Ovoga puta ne stoga što čitatelji književnost vole čitati kao trač rubriku, pa u život upisuju romane, nego zato što je u pitanju odlična književnost pa je  važno naglasiti – pisca.
Paradoksalno, pisca koji se ne skriva iza fikcije.

"Kako sam brojio ružičaste robote" (Naklada OceanMore, 2021.) fragmentarna je proza, kombinacija romana, autobiografskih činjenica, dnevničkih zapisa, mikro-eseja i poetskih posveta ljepoti svijeta – onog vani i onog unutra.
Ružičasti roboti iz naslova romana ujedno su roboti iz naslova pjesme Flaming Lipsa "Yoshimi Battles th Pink Robots".
U toj pjesmi, koju je čuo iz sinovljeve sobe u trenutku kad je doznao za dijagnozu limfoma, za pripovjedača ima nešto vrlo umirujuće i opuštajuće.
Prijateljica Christine, nakon što joj piše o Yoshiminoj borbi s ružičastim robotima i svojem limfomu, savjetuje mu da, po uzoru na dječju priču "Jim Knopf i Lukas strojovođa", prebroji svoje robote, kao što je Jim prebrojio divlje pirate pa su postali toliko smušeni da više nisu mogli biti opaki i zločesti.
Jim se, naime, borio s Divljom trinaestoricom, no kad ih je prebrojio, ispostavilo se da ih je samo dvanaest.
"Dakle: nastavi brojiti svoje robote.
Moguće je da se prave da ih je više nego što ih ima.
Kad ih jednom uvjeriš da ih je manje, svi će postati dobroćudni."

Prijatelj Neven, učitelj aikida, u miru sa sobom i s čitavim svijetom, pripovjedaču pak govori da je bolest privremeno stanje, podsjetnik na to odakle dolazimo i kamo idemo.
Kemoterapija ga, dodaje, može izliječiti ili ubiti, ovisno o tome kako gleda na nju.
Samo se nemoj uplašiti, savjetuje mu, jer strah je ubio oboljele od mnogo lakših bolesti nego što je ova tvoja.
Čitajući pak "Silent Spring", knjigu Rachel Carson – što govori o ekologiju unutar naših tijela i o tome kako promjena čak i u jednoj molekuli može utjecati na cijeli sustav i izazvati promjene u organima i tkivima koji prividno nisu povezani s točkom promjene – pripovjedač zaključuje kako mu ne preostaje ništa drugo nego preuzeti stvar u svoje ruke i pokušati odgonetnuti gdje je to, u kojem dijelu tijela naime, i kada, pretrpio udarac, ili tu sićušnu promjenu, što je pokrenulo bolest.
Redovi koje zapisuje – roman – dio su te potrage.

Počinje, dakle, s bolnicom.
Probudio se na mjestu na kojem se umire.
Ali onda se tu i rađa, zaključuje.
Postoji li uopće mjesto gdje se ne umire i ne rađa? Mjesto gdje nema ničega, neko ne-mjesto? Pomisao na to uznemirila ga je više nego stanje u kojem se nalazio.
"Ljudski mozak ne može zamisliti ništavilo, ne beskrajnost praznog prostora, kako pogrešno opisuju ništavilo, nego upravo suprotno – odsutnost prostora, materije, oblika, ičega, ono što je, kažu, prethodilo velikom prasku." Ipak, uznemirila ga je pomisao na to nezamislivo ništavilo.
Ne zna zašto ga je to uznemirilo, uostalom nije ni važno, važno je da jalovo razmišlja o nezamislivoj stvari, koja ga k tomu uznemiruje i plaši.
"A da to nezamislivo ništavilo, pomislio sam, to ne-mjesto, nije ono iz čega sam se probudio u ovom krevetu, u ovom kavezu? Da to nije sȃma smrt? Bio sam umro, ali su me vratili iz mrtvih.
Sinulo mi je da užas koji sam tada osjetio nije bio izazvan mjestom na kojem sam se probudio, već mjestom iz kojeg sam se probudio.
Otuda ovaj strah."

Blizina smrti neminovno priziva sve prijašnje smrti s kojima smo se susreli pa se pripovjedač tako prisjeća majke koja je umrla prije osam godina.
Mnogo se puta, kaže, susreo sa strahom, no nikad nije toliko strahovao kao što je posljednjih godina majčina života strahovao za nju.
Nije bila u godinama za umiranje, no bolovala je od ALS-a, bolesti koja joj je oduzela najprije govor, pa gutanje, potom se obrušila na hodanje, a na kraju joj je uzela i disanje.
Pripovjedač se tad prvi put susreo i s respiratorom za kućnu upotrebu koji su nabavili majci; to joj je kupilo još tri mjeseca života.

"Strašan je taj osjećaj bespomoćnosti koji vas pritišće, lomi, tjera da se tresete, cvilite i plačete.
Kroz majčinu bolest svi smo se u obitelji suočili s tim osjećajem.
Borite se s nečim bez ikakve šanse za uspjehom.
A njezina je bolest upravo takva.
Što god poduzeli, koliko god se trudili i upinjali, osuđeni ste na neuspjeh.
To nas je ponekad jako obeshrabrivalo i onda smo to pokazivali jedni drugima, ali ne i majci.
Ona je znala punu istinu o svojoj bolesti, ništa joj nismo zatajili ni mi ni liječnici, laž je strašnija od ikakve bolesti, no vlastitu nemoć i obeshrabrenost smo joj zatajili."

Spomen respiratora i gubljenja daha, gušenje uslijed gubitka sposobnosti disanja, "Ružičaste robote" neminovno sidri u stvarnost.
Oboljeli od KOBP-a visoko su rizični u doba pandemije, pripovjedač ne smije van, sin za doručkom nosi masku, tako čuva oca.
"Dogovorili smo se da se nećemo ustrtariti, da nećemo dopustiti virusu da nas zatoči, sputa i zarazi strahom.
Život u strahu i nije neki život.
Ipak, ne idem u trgovine, njih dvoje mi to ne dopuštaju.
Budem doma, pišem, čitam, prošećem se po kvartu, vikendom Lila i ja odemo negdje u šumu.
Ne nedostaju mi prijatelji, znanci, drugi ljudi, dovoljno je da znam da su ondje vani.
Nedostaju mi, međutim, Lilini i Svenovi dodiri i poljupci.
Ljubljiva smo obitelj.
Ljubimo se i grlimo u svakoj prilici.
Tako je bilo prije.
Tu nas je virus pokolebao, postavio zavjesu između nas." I kako počnemo cijeniti nešto tek kad to izgubimo, nastavlja, shvatimo da smo, dodirujući se, zapravo potvrđivali da smo živi, da smo tako slavili život.
Da se ne možemo u potpunosti osjetiti živima bez dodira drugoga živog.

Umjesto vani, pripovjedačev život odvija se u glavi i na balkonu.
Tih dana češće nego inače kopa po prtljazi što se cijelog života gomilala u njegovoj glavi.
Nezahvalan je to i neugodan posao.
I ova jedna koža mu je previše, uvijek mu je bila previše, podsjeća ga na to da je u njoj zatvoreno ono što su izdresirali da bude ja.
Osjeća da će, uspije li se riješiti te kože, otkriti onoga koji ga diše, pokreće, živi.

"Često sam se pitao iz čega raste čovjek, tko je doista onaj tko me raste, tko mi izgrađuje pluća, srce, mozak, oči, mišiće, kosti, sve.
Sigurno to nije neki bog, još manje onaj kojeg su drilali da bude ja – onaj koji misli, koji ima potrebe, koji čita i piše, koji radi, privređuje i zadovoljava potrebe.
Dakle, onaj koji se bavi tričarijama.
I koji ne može reći, evo, sad ću učiniti da ti raste kosa, da ti srce kuca i krv kola tijelom, da se rastvori hrana koju jedeš i njome se nahrani svaka stanica, da vidiš ono stablo, da čuješ zvukove iz susjedne zgrade, da osjetiš miris crnog čaja.
Ništa od toga ne može onaj u meni za kojeg su me uvjerili da sam ja, nego to čini onaj u meni kojeg ne znam, a osjećam i trebam ga upoznati."

Pripovjedač i njegova obitelj stanuju u zgradi, nakon jedne kemoterapije čuje nekoga na susjednom balkonu, dijeli ih tek pregrada od mutnog, armiranog stakla.
Nepoznati ne želi odgovoriti kako se zove, pripovjedač mu nadijeva ime Sjena i s njim, u mjesecima koji slijede, redovito razgovara.
Sjena možda doista postoji, ima ime, za život privređuje prevarantskim poslićima, no Sjena je možda i pripovjedačev zamišljaj, možda je to ona druga polovica bića koja je bila nepoznata (i nepriznata).
Sjena je moguće i jedva vidljiva materijalizacija straha koji pripovjedač često osjeća.

"Ne mogu od njega pobjeći, borba s njim je uzaludna, ne pomaže ako ga poričem.
Zato sam ga pustio da me prožme, pomirio se s njim.
Prihvatio sam ga kao što prihvaćam nenadani nestanak struje, ispuhanu gumu na autu, žvaku na potplatu cipele.
Sad smo u dobrim odnosima, strah i ja.
Kad dođe, pustim da me zagrli, zagrlim ja njega, neko vrijeme se grlimo, i onda on ode."

Razgovara s Lilom koja taj zapis pročita u njegovoj bilježnici.
Čega se boji? pita ga.
Boji li se smrti? Naravno da se boji smrti, odgovara joj.
On toliko voli život da bi radije umro, nego ga se odrekao.
Ljetos je bio na rubu, jedva se izvukao.
"Ljetos sam", govori Lili, "sjećaš se, plakao kad smo razgovarali o tome, a sad, vidiš, mirno žvačem rižoto i salatu.
Pričao sam ti kako sam ponekad noću bezglasno plakao gore u bolnici.
Nisam želio da me drugi čuju.
Bilo je to iz čistog očaja."

Roman "Kako sam brojio ružičaste robote" rijetko je iskrena proza, nema se prilike često ovako nešto čitati u hrvatskoj književnosti, osobito iz muške vizure.
Zapisi su to ranjivog i ranjenog muškarca što se bori za život i dah, vrlo emocionalni, ali nimalo melankolični ili patetični: ovo je pošteno svođenje računa sa životom, ispovijest "gubitnika" u svijetu natjecatelja, sirovo i neuljepšano; gola, otkrivena rana koja pred našim očima, nadam se, zacjeljuje.

Ovu vrstu prozu imam običaj nazivati "romanima ni o čemu".
Kvalifikacija nije mišljena pejorativno, više upućuje na pisca koji se hrabro odrekao uobičajenih književnih alata.
Hrabro, jer književni su alati često štake, dimna zavjesa, koji ponekad skrivaju nedostatak talenta, a nerijetko i nedostatak smisla.
"Ružičasti roboti" roman su ni o čemu jer nemaju klasičnu radnju i zaplet na koje se čitatelj navikao oslanjati.
Umjesto toga su roman o svačemu (bitnom).
Vrsta je to proze koja počiva na promišljenom meandriranju, dubokom zagledavanju u samoga sebe; ne slijedi zakone bilo kojeg žanra, vrste, forme ili stila, a najčešće nema ni jasan završetak.
Ne može ga ni imati, jer ova priča još traje, i trajat će dok ima pripovjedača i pisca.

Za razliku od autofikcije, zadnjih godina popularnog "žanra" u kojem se čitatelj nerijetko spotiče o piščev ego, pisac je u "Ružičastim robotima" slabo prisutan.
Opet paradoksalno, jer piše o sebi, no ovdje se malo toga fikcionalizira, stvarnost se zapisuje kako se događa, no ta stvarnosna, autobiografska priča ipak prolazi žrvanj piščeve djelatnosti – sam pisac, promatrajući i zapisujući svoj život, pretvara se u prizmu što stvarnost reflektira u književnost.
On je leća što uvećava ili umanjuje: sve što je ikad pročitao, napisao, promislio, istražio, naučio i otkrio rudareći po sebi – a rudariti po sebi uvijek znači kopati i po svijetu, jer u svima nama postoji raspon od paklenih tama do, ako ne božanskog svjetla, onda  budističke bodhicitte – sadržano je u toj prizmi-piscu koji sada piše prozu.

Potvrđuje to i autor.
Svoje književne "uzore" nalazi u Robinsonu Jeffersu i Vitomilu Zupanu.
Prvoga rado čita jer iz njega progovara cijelo njegovo biće.
Piše kao da mu o tome ovisi život, u svaki stih ulaže sve što ima.
"Malo je pisaca koji tako pišu, vrlo malo.
Ostali su taj posao prepustili egu.
Otuda toliko kenjaže u književnosti." Citira Vitomila Zupana: "Dakle, literatura, ali ne izmišljeni beletristički bućkuriš, nego zapisi samog života.
Pisati život! U brk životu samome, prevariti i pakao i nebo te stvoriti djela koja će rasti kao trava."

Vrlo je teško, piše autor na kraju romana, poredati riječi tako da prodru u dubinu, do koštane srži.
Za mene ne postoji bolja vrsta književnosti.
Zapravo, to je jedina vrsta književnosti koja me zanima.
Edi Popoviću je teško – uspjelo.
 
 Skupina autora
Velike ideje: Književnost
Tanja Tolić
Pripovijedanje je staro kao čovječanstvo, književnost je stara koliko i govor.
Proizišla je iz ljudske potrebe za pričom i nije se uopće promijenila, osim što je postala potrebnija.
Ovo potonje rekao je John Steinbeck u svojem govoru u povodu primanja Nobelove nagrade za književnost 1962.
godine.
Taj je citat poslužio kao svojevrsni moto trinaestero autora u sastavljanju ovog kompendija književnosti (Školska knjiga, 2021., prijevod Vedran Pavlić) originalno objavljenog prije pet godina.* Kritika je u skraćenom obliku originalno objavljena u magazinu Globus.
 
Darija Žilić
Sarajevski fragmenti
Nada Topić
Zbirka kratkih zapisa Darije Žilić "Sarajevski fragmenti" (Buybook, 2020.) nastala je za vrijeme i nakon njezina rezidencijalnog boravka u Sarajevu.
Godinu dana ranije objavljena je hibridna pjesnička knjiga "Uspon i pad Koševskog brda" Branka Čegeca (Meandarmedia, 2019.), koja je također većim dijelom posvećena Sarajevu i koja je nastala tijekom rezidencijalnog programa.
Iako potpuno različite, obje knjige pokazuju kako prostorna izmještenost može biti poticajna ne samo u smislu sadržaja, motiva i jezika, nego i kao mogućnost drugačije vrste kontemplacije i reminiscencije, novog pogleda na isto.
Jer izmještenost sama po sebi nije dovoljna, važan je i prostor u koji autor/ica dolazi odnosno kojemu se vraća, a povratak nužno znači prethodno iskustvo, sjećanja na događaje i ljude.

Stoga ne čudi što Darija Žilić svoju knjigu otvara zapisom pod nazivom "Evokacija" i zapisuje: Jedini pravi razlog zašto pišemo o nekom Gradu je negdašnje zaljubljivanje i time jasno naznačuje da je riječ o ponovnom susretu, o poosobljenom gradu.
U sljedećem zapisu "U tuđim stanovima" najavljuje dva moguća smjera u kojem će se kretati njeni zapisi: 

U tuđim stanovima i zemljama mogu se dogoditi samo dva moguća kretanja: endogeno i egzogeno.
Vraćanje u sebe, oslobođeno "vremena svijeta" ili izlazak na ulicu na kojoj raskopčavaš košulju u trenu.

I upravo tako se izmjenjuju zapisi u ovoj knjizi, klizeći iz ne tako daleke prošlosti u sadašnjost, iz sjećanja u snatrenje i fatamorganično rujansko opipavanje grada (Promatraču se, pak, može učiniti da se na tom toplom rujanskom suncu golubovi pretvaraju u ljude, a ljudi u ptice.
Kao i dan koji začas postaje noć i obrnuto.) U tim prijelazima osjeća se posebna mekoća i fluidnost, asocijacije izviru jedna iz druge nenasilno i prirodno, kao unutarnje šaputanje, dijalog sa sobom i s fragmentiranim svijetom, s onim što je od njega ostalo.


Raspao se Svijet, zato su samo fragmenti tu kao okrajci.
Da ih netko proguta.
Kao male kvrgave voćke.

Lokalni mali dućani i trgovci, kavane, susreti s poznanicima, piscima, spremanje ručka, šetnja uz rijeku, kupanje u jezeru, odlazak u kino, posjet crkvama i groblju, svakodnevni predmeti i sitni događaji teku mirno i utišano kako u stvarnosti tako i tijelom knjige.
Zabilježene impresije i zapažanja ponekad su izraženo esejističke, svoje trenutne uvide autorica slaže na sebi razumljiv način, kao što se slažu predmeti u vlastitoj sobi s uvijek otvorenom mogućnošću ponovnog premještanja.
Kao i u drugim svojim knjigama, i ovdje povezuje iskustvo svakodnevice i tijela s uvidima na prošla i sadašnja društvena zbivanja (aktivizam, rat, izbjeglička kriza..).
Prostor intimnog kontaminiran je onim što dolazi iz svijeta, a pisanje se pokazuje kao mogućnost filtriranja i pročišćenja.


Rat je iza nas, reminiscencije, pričamo o putovanjima i život je bar nakratko bezazlen, kao trava i kao dan u kojem se ništa dramatično ne događa.

U suprotstavljanju i izmjeni čulnih senzacija i onih koji dolaze kao misao, iz intelekta, Darija Žilić stvara neobičnu sliku Sarajeva, koje je i prostor i ljudi, sjećanje na ono što je bilo i ono što će tek doći.
Prevladavajući je osjećaj samoće, ali ne i osamljenosti, jer i sam grad je stari poznanik s kojim komunicira ponekad samo tijelom i bivanjem u prostoru.


Više puta u zapisima se pojavljuje motiv jabuke koji je centralni motiv i na naslovnici knjige koju je dizajnirala Aleksandra Nina Knežević.
U posebno uspješnom zapisu "Jabuke na Skenderiji" zapisuje:

Na kraju dana pojela sam zelenu jabuku...
Posvuda jabuke, čak i u pjesmama arapskih pjesnikinja koje su razrezale jabuku točno na pola: između kršćanskog i islamskog svijeta.


Iz tog središta jabuke raste grad sa svojim prepoznatljivim mikro toponimima, sa zvonicima i minaretima, u stiliziranim siluetama, kako u autoričinim zapisima tako i u crtežu na koricama.

Vrijedni bilježenja su i susreti sa sarajevskim kulturnjacima, onima koji su bez obzira na iščašene živote još uvijek tu, živi i spremni na razgovor: Na tren smo kao figure na slikama Ismara Mujezinovića: jaki i snažni, kao junaci neke sportske iliti životne Olimpijade...
Autorica ovdje progovara u formi mi, stavlja se na istu stranu sebi srodnih i bliskih osoba, u njihovim životima zrcali se njen život kao što će dalje zapisati da je Bosna drugost, svijet s druge strane rijeke u kojoj vidimo odraz, naličje našeg života, budućnosti...

Jednako kao što ova tanka knjižica ima nekoliko početaka ("Evokacija", "U tuđim stanovima", "Autobus za Sarajevo", "Vlak za Sarajevo"), Darija Žilić kao da odgađa i dovršetak rukopisa, pa čitamo zapise s naslovima "Jednodnevni izlet", "Grad kao junak priče", "Dorada" i "Dovršetak" kroz koje je jasno da nije jednostavno napustiti tekst o Sarajevu, staviti kvačice na slova da ne odlete.
Rastanak s tekstom o gradu i rastanak s gradom su poput rastanka s dragom osobom, kad se  još jednom preko ramena gleda ili maše iz daljine kroz staklo prozora, kad se dovikuje nužno i nepouzdano Vidimo se! 
 
 
Ocean Vuong
Na zemlji smo nakratko predivni
Tanja Tolić
Kad je započinjao svoju kampanju masovnog bombardiranja Sjevernog Vijetnama, general Curtis LeMay, tadašnji šef osoblja Američkih zračnih snaga, rekao je da namjerava bombardirati Vijetnamce "dok se ne vrate u kameno doba".
Dakle, uništiti neki narod znači vratiti ga u prošlost.
Američka vojska na kraju će baciti više od deset tisuća tona bombi na državu ne veću od Kalifornije i nadmašiti broj bombi upotrijebljen u cijelom Drugom svjetskom ratu.

Rat u Vijetnamu trajao je dvadeset godina, od 1955.
do 1975., a trinaest godina nakon rata Vijetnam je još bio u ruševinama.
Majka Oceana Vuonga, ali i majka Malog Psa, pripovjedača u romanu "Na zemlji smo nakratko predivni", dijete je miješanog braka: otac joj je bio bijelac, majka Vijetnamka.
Upoznali su se na njezinu poslu: ne mogavši naći posao u Saigonu baka je završila kao seksualna radnica za američke vojnike na odmoru i oporavku.
Obitelj 1990.
bježi u Ameriku: baka Lan i njezina "miješana" kći Rose s nasilnim suprugom i malim sinom.
Otac ubrzo završava u zatvoru, ispostavi se da američku policiju ne možeš potkupiti kad prebiješ suprugu.
Pred Malim Psom, kojeg odgajaju dvije žene što su same sebe nazvale po cvijeću (ljiljan i ruža), teške su godine odrastanja: i baka i majka boluju od PTSP-a, baka uz to i od shizofrenije, nepismena majka što ne zna engleski radi u salonima za uljepšavanje, dakle uglavnom gladuju, a Maloga Psa zlostavljaju i u školi i kod kuće.
Negdje je, piše, pročitao da roditelji koji pate od PTSP-a češće tuku svoju djecu.

"Ne zemlji smo nakratko predivni" dugački je krik upućen majci, pismo ispisano na 250 stranica, u kojem Mali Pas ne priča toliko priču, "koliko brodolom – naplavine plutaju, napokon čitljive".
Dječaku je nasilje svakodnevica, nasilje je bilo ono što je, u konačnici, znao o ljubavi.
"Majka si, mama.
Ujedno si i čudovište.
Ali i ja sam – i zato ti ne mogu okrenuti leđa."

Njegov debitantski roman žanrovski je miks: dijelom je autobiografski, dijelom je bildungsroman, a ujedno je i pjesma duljine knjige jer povremeno pravocrtno pripovijedanje zamjenjuju poetični fragmenti.
Ocean Vuong (32) ponajprije je pjesnik, pažnju je privukao svojom zbirkom "Night Sky With Exit Wounds" (2016), u kojoj govori o traumi vijetnamskog rata, romanom se tematski nastavlja na svoju poeziju i prevladavajuću temu nezacijeljene traume – primarno transgeneracijske, ali i osobne.

No u najvećoj mjeri "Na zemlji smo nakratko predivni" politički je roman, otvoreno društveno angažiran na nekoliko polja: Vuong razotkriva američki tretman imigranata, tvrdokorni rasizam i ubojitu homofobiju (Vuong je otvoreno gej), a posebno brutalno secira farmaceutsku industriju koja nameće teror sreće i istodobno truje naciju.
Vuong precizno detektira gorući problem današnjeg (globalnog) društva: politika se prelama na intimi, intimno je neodvojivo od političkoga jer se petlja u (emocionalni) prostor slobode, "jer kako može postojati privatni prostor ako nema sigurnog prostora".
Nije to tema samo zato što je Vuong gej – u romanu eksplicitno opisuje emocionalnu i seksualnu vezu s mladićem Trevorom.
Trauma njegove majke i bake intimna je, ali politički uzorkovana; odabir njegove bake da radi kao prostitutka posljedica je siromaštva i segregacije.

Političko je i pravo na zdravlje, i to je možda najveća trauma suvremenog američkog društva koju Vuong otvara u romanu.
Njegov ljubavnik Trevor, pet godina i tri mjeseca nakon što su se upoznali umire od predoziranja.
Jedan je od sedmorice njegovih prijatelj koji su mrtvi.
Četvorica od predoziranja.
Trevora su stavili na OxyContin kad je, godinu dana prije nego što ga je Mali Pas upoznao, slomio gležanj izvodeći skokove kroserom u šumi.
Imao je petnaest godina.
Nakon mjeseca dana na Oxyju Trevorov je gležanj zacijelio, ali on je bio potpuni ovisnik.

Razvijen kao lijek protiv bolova za oboljele od raka na kemoterapiji 1980.
godine, OxyContin i njegovi generički oblici uskoro su se prepisivali za sve bolove u tijelu: artritis, grčeve mišića i migrene.
Reklamnom kampanjom koja je koštala nekoliko milijuna dolara tvrtka Purdue je liječnicima prodala OxyContin kao siguran analgetik "otporan na zlouporabu".
Četrdeset godina kasnije, OxyContin izazvao je pandemiju opioidnih predoziranja, odnio je, procjenjuje se, pola milijuna života, od njega i danas umiru američki tinejdžeri.

Istina je jedan narod, pod drogama, pod dronovima, govori Mali Pas u romanu.
"Na zemlji smo nakratko predivni" čita se u malim zalogajima, iznimno je mučno štivo.
No baš zato što je mučno, izuzetno je i važno, uz sve ostalo ono je i generacijski roman o mladima koji će naslijediti Ameriku od očeva osnivača.
Ljepote je u romanu malo, ima je tek nakratko, kako joj kaže i naslov.
A iako je majka čudovište – ne osobnim izborom – ovo je ustvari dugačko ljubavno pismo: budu li imali sreće, svršetak rečenice mjesto je na kojem će moći započeti.

* Kritika je u skraćenom obliku originalno objavljena u magazinu Globus.
 
Alessandro Ranghiasci
Primo Levi
Tanja Tolić
Ako postoji Auschwitz, ne može postojati Bog.
Kaže to zatvorenik broj 174517, prije i poslije znan kao Primo Levi, svojem prijatelju Albertu dok noću dijele ležaj u logoru smrti.
Obojica su kosturi  izbrijanih glava, leže u jednakim prugastim uniformama, oko njih na stotine identičnih živih leševa.
Bilo bi teško razaznati tko kaže tu rečenicu, Primo ili Alberto, da pored Alberta ne leži njegova kapa.
Tako znamo da je taj put nadu izgubio Levi.

U stvarnosti, Primo Levi tu je rečenicu izgovorio u jednom od svojih intervjua.
Grafički roman "Primo Levi" (Sandorf, 2021., prijevod Matija Markičić Didi), pisca i scenarista Mattea Mastragostina i crtača Alessandra Ranghiascija nije biografija talijanskoga pisca, nego intimna priča u kojoj Mastragostino govori o "svojem" Primu, kompenzira za susret koji se nikad nije dogodio.
"Smrti Prima Levija dobro se sjećam.
Sjećanje je to jedva desetogodišnjeg dječaka, a ipak u glavi mi je razgovijetna najava na TV-dnevniku i vijest o odlasku tog pisca, koji je pao – ili se bacio – sa stepeništa svojega doma u Torinu", piše u pogovoru Mastragostino koji se, u pisanju ove knjige, ekstenzivno naslanjao na Levijeve knjige, izjave i intervjue.
Dobro je znao, piše autor, da je nemoguće pripovijedati o svemu tome bolje od Levija koji je to živio, a nije htio raditi kopiju njegovih knjiga.
Zato je odlučio, pojašnjava, pripovijedati Prima Levija, kojega je mogao sresti prije njegove smrti.
Što bi Levi mogao reći dječaku Matteu, prije trideset i nešto godina? Kako bi se izrazio?

Upravo je to tema ovog kratkog grafičkog romana u kojem ostarjeli Primo Levi, na poziv učiteljice, dolazi održati predavanje djeci o svojem iskustvu u doba rata.
Djeca su osnovnoškolske dobi, na početku ne osobito zainteresirana za brbljanje nekog starca, no kako susret odmiče, a učiteljica inzistira da im kaže istinu, mališani počinju shvaćati ono što je Hannah Arendt nazvala "banalnošću zla".
Lager, kako je Levi nazivao logor, isprva im se čini kao zatvor, a onda kao škola – mjesto na kojem si prisiljen biti iako ne želiš.
Zašto logoraši nisu pobjegli, zašto se nisu borili, pitaju djeca, dok Levi, kroz Mastragostinov scenarij, navigira između ništavila s druge strane bodljikave žice i onoga u duši, posljedice preobrazbe ljudi u životinje i žohare.

Iako su u grafičkom romanu recipijenti Levijeve priče djeca, on nije namijenjen njima.
Mastragostino ga je, očito, napisao kao kompenzaciju dječaku u sebi, ali autor barata metaforikom i značenjima koje djetinji kognitivni aparat ne može pojmiti.
Levi djeci objašnjava kako vjeruje da su mnogi umrli u logoru jer nisu bili u stanju govoriti, a u Lageru, "kome nije polazilo za rukom izraziti se...
umirao je sam." Upravo se time u svojem prvom romanu, "Zar je to čovjek" (Fraktura, 2017., prijevod Tvrtko Klarić), prikazu autobiografskog iskustva logoraša u Auschwitzu, bavi Levi: (ne)sposobnošću jezika da predoči i prenese užas bivanja u konc-logoru.
Levi je roman originalno objavio 1946., u nakladi od 2500 primjeraka, prošao je nezamijećeno, no zato mu je ponovljeno izdanje iz 1958.
donijelo svjetsku prepoznatljivost, a samo u Italiji roman je prodan u tri milijuna primjeraka.

Levi je svoj roman napisao iz potrebe "da se 'drugima' ispripovjedi, da 'druge' učini sudionicima".
Grafički roman "Primo Levi" u tom se kontekstu može čitati kao odgovor na taj "neposredan i silovit poriv" koji je Levi dijelio s brojnim logorašima.
Ako postoji Auschwitz, ne može postojati Bog, ali postoji svijet, i drugi ljudi.

Snaga romana u velikoj mjeri počiva na crtežu, što je logično za grafički roman, no crtež Alessandra Ranghiascija, također debitanta, izvanredan je.
Slikarski dio posla, piše u pogovoru Mastragostino, bio je dug i trnovit.
Na razini slika nije bilo jednostavno rekonstruirati logor u Monowitzu koji danas više ne postoji.
I crtač i autor romana oslanjali su se na stare i suvremene fotografije koncentracijskog logora u Auschwitzu te na karte, kako bi rekonstruirali okolinu i likove u što je moguće vjernijoj maniri.
Isto je učinjeno i za sva ostala mjesta, od onodobnog Torina sve do partizanskog vremena u Valle d'Aosta.
Ranghiasci se ne zaustavlja na površini stvari, teži detalju, pa i kad je to, svjedoči Mastragostino, zahtijevalo vremena i napora.

U radu je postigao dirljivu dubinu, imajući na umu da su crteži crno-bijeli, načinjeni vjerojatno olovkom.
Dakle sve je položeno na vještinu, oštrinu i mekoću poteza; dubina se, kao i inače u životu, krije u sjeni.
Iako su crteži jednostavni, osobito prikazi logoraša, duše likova Ranghiasci istražuje brižnim i biranim crtama.
Zatvorenici mjestimično izgledaju kao "jadni i prljavi klaunovi", a iako crtež nema boje, vidi se "modrina" stotina lica, kako ju je opisao sam Levi u "Zar je to čovjek".
"Evo nas", piše u svojem romanu Levi, "preobraženih u sablasti, koje smo sinoć tek nazreli." Emocije crtač izražava drhtavošću poteza; jasno se razaznaje tuga, ljutnja, očaj i nemoć.

"Primo Levi" dostojanstvena je i emotivna posveta čovjeku koji je kroz književnost pokušao ako ne pojmiti, a onda spoznati nužno – užas; odgovor na njegovo nastojanje da se pazi na savjest, jer tako lako može biti zavedena i pomračena.
Rat, naime, nikada ne završava.
Rat uvijek traje.

* Kritika je u skraćenom obliku originalno objavljena u magazinu Globus.
 
 
Stephanie  Scott
U ime ljubavi
Tanja Tolić
Takeshi Kuwabara 2010.
godine osuđen je u Japanu za ubojstvo svoje ljubavnice Rie Isohata.
Zločin iz strasti vjerojatno ne bi dospio u novine da Takeshi nije bio wakaresaseya, razbijač.
Isohatin suprug unajmio je, naime, Kuwabaru da mu zavede ženu i pomogne razvrgnuti brak.
Industrija wakaresaseya, profesionalnih razbijača brakova i ljubavnih veza, u Japanu i dalje cvjeta: za taj je biznis javnost prvi put doznala 2000.
godine, u 2005.
već je u Japanu bilo dvanaest specijaliziranih agencija, a do 2010.
biznis se preselio na internet gdje se moglo zatražiti usluge jedne od čak 270 tvrtki što zapošljavaju "razbijače".
Zarada je dobra.
Ako je slučaj relativno jednostavan – metu je lako slijediti i agent dobije mnogo podataka o njezinu privatnom životu – usluga se u prosjeku naplaćuje oko 26 tisuća kuna.
No cijena se može popeti iznad milijun kuna ako je klijent političar ili slavna osoba, pa to zahtijeva najviše sigurnosne mjere.
U slučaju agenta Kuwabare, oženjenog muškarca i oca, zadatak se činio laganim.
Prvi "slučajni" susret organizirao je u supermarketu.
Rie Isohata predstavio se kao IT inženjer, samac.
Ono što je počelo kao posao, ubrzo se pretvorilo u iskrenu ljubav.
No u ljubavnom hotelu potajno ih je snimio Kuwabarin kolega, dostavio fotografije suprugu koji je pokrenuo razvod, a Rie je doznala istinu o svojem ljubavniku.
Povrijeđena i ljuta, pokušala je prekinuti vezu.
Bijesan i napušten, zadavio ju je konopcem.
Osuđen je na petnaest godina zatvora.
Ta istinita priča poslužila je kao inspiracija mladoj britanskoj spisateljici Stephanie Scott za njezin prvi roman, upravo objavljen "U ime ljubavi" (Znanje, prijevod Mirjana Čanić Kukilo).
Rođena i odrasla u Singapuru, studirala je englesku književnost na Yorku te magistrirala renesansnu književnost na Cambridgeu i kreativno pisanje na Oxfordu.
Slučaj "razbijača" i njegove žrtve toliko ju je opsjeo da je mjesecima istraživala ovaj začudni japanski fenomen, posvećeno proučavala japanski pravosudni sustav, postupke istrage, ispitivanja i kažnjavanja počinitelja, do mjere da je na kraju postala članica Britansko-japanskog pravnog društva, a dodijeljena joj je i stipendija British Association of Japanese Studies Toshiba za antropološki rad.
Njezin roman osvojio je niz prestižnih nagrada, a prvu je dobio još kao rukopis.
Tu prestaju sličnosti sa stvarnim događajima iz 2010.
godine.
Agent Kuwabara u njezinoj je knjizi preimenovan u Kaitara Nakamuru, a nesretna Rie Isohata postala je Rina Sato, stidljiva kućanica i majka djevojčice Sumiko, koja je udajom prekinula moguću karijeru umjetničke fotografkinje.
Nakamuru unajmljuje njezin suprug Osamu Sato, kad ga "razbijač" pita za razlog, Sato odgovara: "Nije baš zanimljiva; zato je se i želim riješiti." No u obrascu koji je predao agenciji pedantno je popunio rubriku u kojoj nabraja nekretnine i obiteljsku imovinu.
Sve glasi na suprugino ime.
"Moja supruga mora poželjeti da me napusti i mora biti spremna žrtvovati sve da bi to ostvarila.
Možete li to postići? Možete li natjerati ženu da vas zavoli?" traži Sato.
Iako stidljiva, Rina nije naivna.
Nekoć je bila uočljiva, u je to bila sigurna.
Ne žudi za tjelesnom pažnjom, pa čak ni romansom, nego za kontaktom, da je netko vidi, da dokaže da je još uvijek ovdje, da postoji.
Ispočetka je zanesena suprugom, no što je više ljudi on dovodio u stan koji im je kupio njezin otac, što je više upotrebljavao njihove kristalne vrčeve i zabavljao se za blagavaoničkim stolom od ebanovine, koji je bio još jedan od vjenčanih darova, to je više Rina počela uviđati zašto ju je Sato oženio.
U njezinoj tamnoj komori, poput filma ostavljenog na svjetlu, Rina je iščeznula.
I u tom procijepu, kroz koji je iskliznula intimnost koje nikad i nije bilo, agent wakaresaseya vidio je svoju priliku.
"Što ljudi žele? Odobravanje? Pohvale? Naklonost? A privlačnost se upravo svodi na to: sviđaš mi se jer se ja sviđam tebi i tako se to radi.
Pretvaraš se u zrcalo svake osobe.
Pretvaraš se da te zanimaju njihovi problemi, zračiš odobravanjem, i prikazuješ im ono što žele vidjeti." No kao i u stvarnom slučaju, Nakamura nije očekivao da bi mu se mogla dogoditi ljubav: zrcaleći Rini njezine žudnje, i sam je postao meta.
I on je, naime, pasionirani fotograf amater, u okularu Rinina foto-objektiva počinje nazirati samoga sebe: zrcalo se pretvorilo u kaleidoskop, a kad se u njega gleda, uvijek se dogodi čarolija.
"U ime ljubavi" u potpunosti iznevjerava očekivanja čitatelja koji knjigu sudi po koricama i blurbu.
Romantična naslovnica mogla bi sugerirati sladunjavo štivo, tekst na poleđini upućivati da je u pitanju triler s obzirom da priča počinje viješću u novinama o ubijenoj ženi i mračnoj industriji zavođenja čiji se agenti bogate na tuđoj nesreći.
Roman, originalna naziva "What's Left of Me is Yours" (Što je ostalo od mene tvoje je), nudi međutim daleko više: riječ je o kompleksnom djelu u kojem autorica suvereno, kao da joj nije prvi roman, čitatelja čvrsto drži za srce dok izmjenjuje poetične dijelove, nalik oniričnim japanskim slikama, sa surovom realnošću istrage zločina iz strasti.
"U ime ljubavi" ima jednog pripovjedača što se direktno obraća čitatelju: to je Rinina kći Sumiko koja kao odrasla slučajno nabasa na pravu istinu o svojoj majci.
Odgojio ju je djed, Yoshi Sarashima.
Živjela je s njim u bijeloj kući u Meguru u Tokiju.
Uvečer bi joj čitao.
Ispričao joj je sve priče osim njezine, a u trenutku kad je završila pravni fakultet i sprema se za praksu u uglednoj odvjetničkoj tvrtki doznaje da su "od svih laži koje su nam izgovorene najbolje one najbliže istini".
Odrasla je uvjerena da joj je majka poginula u automobilskoj nesreći koju je sama skrivila kad je ona imala sedam godina.
Preko noći otkriva da joj je majka ubijena, a da osuđenom ubojici uskoro istječe dvadesetogodišnja zatvorska kazna.
Sumikina istraga ispresijecana je perspektivama iz trećeg lica u kojima čitatelj doznaje kako se Rina zaljubila u Nakamuru, kako ju je Nakamura pokušao zaštiti od njezina supruga i zašto je njezin otac Yoshi uvjeren da ju je iznevjerio.
Ljubav između razbijača i kućanice razvija se polako, Stephanie Scott mapira njihovu čulnost u maniri visoke književnosti – ta je ljubav poezija, za njih doista "pjesma nad pjesmama", natopljena čežnjom da nas drugi vidi i da budemo jednako milostivo zrcalo.
No igrom slučaja Rina pronalazi suprugov zahtjev za razvod i u nju se useljava smrtni strah.
U Japanu, naime, ne postoji opcija zajedničkog skrbništva nad djetetom nakon razvoda braka jer zakonodavac smatra da razvedeni roditelji neće biti u stanju surađivati i ponašati se u najboljem interesu djeteta.
Zato se skrbništvo dodjeljuje samo jednom roditelju, onom koji je ispravan u očima suda.
Bitka da se fizički osigura dijete za sebe počinje rano.
Djedovi i bake mogu se umiješati i sakriti dijete, bilo što kako bi ga osigurali za jednu ili drugu stranu.
U praksi to izgleda tako da jednom roditelju pripadne skrb nad djetetom, dok ga drugi vjerojatno nikad više neće vidjeti.
Rinin suprug Osamu nije zainteresiran za dijete, no ono je u brakorazvodnoj parnici moćno oružje: majka je, naime, gotovo uvijek zainteresirana za dijete i činjenica njegova postojanja, njegova dobrobit, moćna je poluga za ucjenu.
Osamu zna gdje treba pritisnuti da bi Rina vrisnula, otac joj i ljubavnik pokušavaju pomoći kako bi sve svoje ljubavi – u ime ljubavi – sabrala u jednu točku, na jedno sigurno mjesto.
U tom smislu je promjena naslov hrvatskog izdanja romana opravdana, hvata slojevitosti ove priče pa i kompleksan japanski odnos prema ljubavi.
Japanski sudski procesi u vrijeme u kojem je smještena radnja romana još su se vrtjeli oko pitanja motiva (u međuvremenu se pravosudni sustav promijenio i približio zapadnom zakonodavstvu).
Tko, kako, gdje i kad nisu bili toliko važni koliko je bilo važno pitanje – zašto.
"Žudnje koje obitavaju u najdubljim zakutcima uma moraju biti proučene i dokazane prije nego se odredi kazna.
Čak i u najbrutalnijim slučajevima ubojstva, emotivno stanje osumnjičenog izlazi na vidjelo", piše Scott u romanu.
Tročlano sudsko vijeće, koje je prosuđivalo krivnju i određivalo kaznu, uzimalo je u obzir i poimanje ljubavi: hatsukoi – "prva ljubav", miren – "dugotrajna privrženost", kataomoi – "jednostrana čežnja", aishiau – "uzajamna ljubav", fukai aijo – "snažna ljubav".
Sud je procjenjivao dubinu ljubavi i sukladno tome predlagao smanjenje kazne ili, možda, odlučivao o smrtnoj presudi.
U istu poziciju autorica romana stavlja i čitatelja – upozoravajući ga da je ubijanje poriv koji čuči u svima nama, natjerat će ga, do kraja priče, da donese tešku procjenu: čije je ono što je ostalo?
 
Karl Ove Knausgård
Ljeto
Staša Aras
Ljeto je već bilo zrelo i ja sam čitala po redu što sam morala, lista je bila duga i čekala sam da me sa stranica dohvati dobro poznato sporo ljetno učitavanje.
Nije se događalo, čak me i nervoza hvatala, ne zbog toga što me zaobišlo iskustvo opuštenog ljetnog štiva, nego nervoza sama po sebi.
Osjećaj da mi prolazi nešto bitno u mrtvom kutu dana, nešto što ne dohvaćam pogledom a bilo bi važno, od toga bih mogla stvoriti sjećanje.
Onda sam jednog dana dobila "Ljeto".
Poželjela sam.
Rekla sam: "Hoćeš li mi molim te kad se budeš vraćao s posla kupiti knjigu ljeto, Karla Ovea Knausgårda." I tako mi je došla u ruke.
Najprije je uopće nisam otvarala, samo sam gledala njezine žute korice.
Odlagala sam užitak.
Knausgårdov subjektivni način pisanja, njegov glas koji uporno govori o beznačajnostima, ekstrahirajući iz njih život sam samcat, blizak mi je.
I sama sam sklona dnevničkim zapisima i smatram kako je dnevnički stil, opušten, bez otpora, prirodan, organski, pa i dosadan, povremeno najbrži način da pisanjem dođemo do istine.
Je l' to tražimo od književnosti? Neki će se složiti, neki neće.
"Ljeto" je jedna od četiri knjige u kojima Knausgård piše o svome životu.
Pa on samo o tome i piše, reći ćete.
Ipak, oni koji začitaju Knausgårda kažu da je on veliki pisac.
Glorificiraju ga.
Kako? Kako je netko pišući samo o svome životu, uporno, dosljedno, narcisoidno pretumbavajući svoja sjećanja i dane postigao takvu slavu i takav uspjeh? Zato jer je veliki pisac.
Zato jer rečenicom prevaljuje prostranstva za koja nismo ni slutili da ih se može prevaliti.
Zavodi, obuzima, mijenja nas.
Piše o procesu pisanja, o svome životu, svojim traganjima za smislom.
Ali redom.
Struktura je dnevnička s bilješkama ili mikro-esejima o svakodnevnim stvarima, pojavama, životinjama koje čine autorovu svakodnevicu.
Kroz tzv.
spontano zapisivanje on diktatom asocijacija vodi svoj tekst u bravurozne zaokružene minijature.
Knjiga se otvara tekstom o prskalici za vodu.
Obraća se svojoj kćeri i bilježeći rutinske radnje stvara labavu fabulu, više kao mrežu koja glavnog lika drži da se ne raspline.
Muškarac na kraju četrdesetih, četvero djece, pisac.
Dok razvozi djecu, priprema večeru, vozi bicikl sa svojim sinom, on upija svijet oko sebe i onda sjedne i o njemu piše.
Autofikcija je, smatram, najteži žanr.
Ispisivanje sebe, s dosljednom potrebom da se radikalno iskreno otvorimo drugome, teže je nego što to možete zamisliti.
Karl Ove je sigurno vodeći autor toga žanra.
Subjektivnog žanra, žanra labave forme, žanra fluidnog, neuhvatljivog u priču, eksperimentalnog, nepretencioznog, žanra koji je prirodan onoliko koliko je prirodan svijet beznačajnih stvari koje nas okružuju.
Prskalice za vodu, kesteni, kratke hlače, mačke, inteligencija, mikseri, suze, puževi.
O tome je pisao u lipnju.
Onda slijedi dnevnik kroz koji pratimo i okolnosti u kojima su tekstovi nastajali.
Na taj način se intimiziramo s autorom na neki čudan način.
Mislim da u tome leži njegov uspjeh.
Prisnost s osobom koja kao da ne zna biti prisna.
To i sam kaže pišući o koži u kolovozu.
Žanr ispovijedi drevan je žanr.
I nije samo naše voajerstvo ono što nas gura među stranice raznih dnevnika.
Saznati što neka osoba, stvarna osoba misli, njezino postojanje na ovoj Zemlji, osjećaj da ta osoba, tako kompleksna zaista živi i tu je s nama negdje na istom planetu daje osjećaj oduška, mira.
Mene nikada neće uzbuditi nijedna izmišljena priča toliko koliko obična rečenica iz stvarnog života.
Taj fenomen da neki čovjek tamo negdje ujutro ustane i natoči sebi čašu vode pa sjedne i to zapiše.
To me ostavlja bez daha.
Ta naša srčana uvjerenost da nekoga negdje daleko može zanimati naš dosadni život.
Ono što mi jedemo, mislimo, kako odlazimo automobilom na izlet.
Naivnost koja je nužna za veliku umjetnost.
No, Karl Ove Knausgård svojim lakim pisanjem odlazi daleko dalje od nabrajanja i izvještavanja.
Kod njega je sve prožeto minucioznim opažanjem i meditacija na stvari uvijek izvede na čistac nešto što je upisano u nevidljivo.
Emocija, sjećanje, eksperiment narativnom formom, teorijsko promišljanje o jeziku, umjetnosti, identitet izvire iz njegovih predmeta s periferije vidokruga nevjerojatnom lakoćom.
O pisanju je zapisao 4.
lipnja 2016.
godine: "Čudno je to, kao da su to dvostruka mjerila, kao da je sve u redu dokle god je prikriveno i nitko to ne vidi.
Pisanje je način kako se provući ispod te ograde, jer mu je namjera izraziti ono unutarnje, takvo kakvo jest, što je moguće samo ako čovjek zaboravi da piše, zaboravi da se pisanje sastoji od tehnika, retoričkih zahvata, manipulacija i modulacija tona, a kako sve to spada u komunikaciju, ono što je usmjereno prema drugima i time implicitno otvara nutrinu onome tko gleda, i posljedično izaziva sram, ili mogućnost srama.
Samo zaboravljanjem da pišete, možete pisati i dati unutarnjem vanjski izraz a da to sram ne prožima ili ne sputava, kao što inače čini u svim drugim vanjskim izrazima."
Karl Ove filozofira, pokušava pisanjem otkriti čaroliju našeg boravka na Zemlji.
Pišući o površnim stvarima zahvaća duboko u našu bit i naše zajedništvo.
Koristi stvari o kojima piše meditativne eseje da bi nas uvukao u vlastito sjećanje.
Usporio u našim životima.
On nam daje tekst koji nam pomaže sagledati sebe u okolnostima u kojima smo se našli.
Naravno da ovo sve nekome izgleda kao ljuta dosada, rekli bismo - što me briga što tamo neki tip stavlja odreske na roštilj.
Ili, kao što je Julian Barnes napisao u svojoj glasovitoj knjizi "Kako nam Proust može spasiti život", je li stvarno bilo potrebno da nam na dvadeset stranica opiše kako se okreće u krevetu (parafraziram po sjećanju)? Izgleda da jest.
Izgleda da je začuđenost nad običnim stvarima ono što nas uzbuđuje i možemo iznova i iznova vrtiti soljenku u ruci i razmišljati o soli, staklu i stolnom postavu u restoranu i od toga ispredati priče.
U srpnju Knausgård piše o osama, vinskim mušicama, roštilju, kockicama leda i kroz svaki taj esej sve čvršće povezuje niti koje nas čine nekako živima i stvarnima.
Znamo da je njegovo oružje radikalna iskrenost, neposrednost, lakoća pisanja o beznačajnostima.
Intimnost.
Pišući o roštilju, npr.
o komadima ugljena, crnima i podzemnima i kako po njima pleše plamen ne dodirujući ih, o preobrazbi koja uto nastupa, autor stvara tekst koji metaforu približava u naš vidokrug, stavlja nam je u ruke.
Kaže nam – vidi, ovo se svakoga dana događa i tebi.
Poetičan, filozofičan, duhovit, radikalno iskren i otvoren, to je pisac koji je svakako uveo u svijet visoke književnosti običnog čovjeka.
Razorio je, donekle, imperativ monolitne priče (ah, koliki su i prije njega) približio nam pisca.
"Ponekad mislim", kaže, "da književnost tomu i služi, da je književnost mjesto gdje se čovjek može razmahati bez straha od očevih ili psećih zakona.
Da je književnost arena kukavica, koloseum uplašenih, da su pisci svojevrsni gladijatori jada, koji se ukoče kad pas zalaje na njih, ali i uzvrate i brane sebe i svoje pravo čim ostanu sami."
Ima još jedna nimalo nevažna stvar koja s čitanjem Knausgårda stupa na scenu, a to je revitalizacija eseja kao vrste.
Čitatelji prežu od eseja jer su počesto nerazumljivi prosječnom čitatelju, akademski i nabildani teorijom, usmjereni u dešifriranje fenomena koji čovjeka nužno ne moraju zanimati.
Knausgård ruši taj mit jednim potezom i donosi nam esej ponovno u ruke.
Smješta razmišljanje samo u fokus, time vraća vjeru u čovjeka.
Čovjeka koji misli.
"Ljeto" Karla Ovea Knausgårda u izdanju nakladničke kuće Oceanmore, a u prijevodu Anje Majnarić, čitam na kapaljku.
Vraćam joj se, prepisujem iz nje.
Uzimam je kao eliksir.
I uz pomoć nje sam začitala ljeto i došla u ono toliko željeno stanje koncentracije i neometane plovidbe tuđim mislima.
U jednom trenutku Karl Ove mijenja lice i donosi nam kratku priču.
Ta kratka priča provučena kroz niz eseja i dnevničkih bilješki ne samo da je jedna od boljih kratkih priča koju sam pročitala već ona na misteriozan način pokazuje što je sve umjetnost kadra.
Koliko slojevita može biti u sugestijama koje smo u stanju iz nje iščitati.
Ta kratka priča koja se ovdje, kao nekim čudom, našla, jedna i jedina i zbog toga nekako reljefno izrasla poput brdašca u dolini opisa ljetnih pejzaža i rutine, pokazuje i koliko je književni manevar moćna stvar.
No, to će čitatelj otkriti sam.
Kao što će i naći sebe u mnogim od ovih zapisa koji svojim redom, sustavnošću i organiziranošću dovodi užitak čitanja na najviše mjesto.
 
Ante Zlatko Stolica
Blizina svega
Nada Topić
Knjigu Ante Zlatka Stolice "Blizina svega" (Fraktura, 2020.) teško je žanrovski odrediti, sastavljena je iz kratkih i najkraćih crtica, zapisa, fragmenata, priča, dijaloga, dnevničkih bilješki, stihova, natuknica, rečenica, pitanja...
Njeni začeci mogu se čitati u zapisima na tumblr.com blogu pod nazivom "Stvari", koji Stolica vodi od 2011.
godine.
Osim tekstova tu objavljuje i fotografije, autorske ili svojih prijatelja/poznanika, i kratke videozapise koji s tekstovima dijele atmosferu, perspektivu, kao i način gledanja i osjećanja svijeta.


"Novi student se uselio u našu kućo-zgradu.
Vješa robu pored prozora, Milka mu priča o stanarima.
Prisluškujem, da saznam tko smo mi."

Stolica je dobronamjeran i nježan promatrač, uronjen u trenutak, koji s velikim interesom i pažnjom za ono što ga okružuje bilježi naizgled usputne prizore, one pored kojih se najčešće ne zastaje jer su obični, svakodnevni, potrošeni svojom repetitivnošću.
Postupkom svojevrsnog oduzimanja, on zumira djeličak života, sliku, detalj koji tek u svojoj izdvojenosti postiže samodostatnu cjelovitost.
Pri tom Stolica ponekad doslovno citira rečenice prolaznika, poznanika, članova obitelji i drugih bliskih i manje bliskih osoba, dijelove tuđih razgovora (što je i grafički istaknuto kurzivom) ili ih parafrazira i minimalnom i suptilnom intervencijom očuđuje.

"Zlatarina nam kupuje avionske karte, pita:
- Koji ti je mamin broj?
- Zašto?
- Da stavim za kontakt ako nam se nešto desi…
- Nemoj stavljat moju mater.
- Koga ću?
- Molin te stavi svoju."

Služeći se jezikom svakodnevnog govora (u dijalozima je posebno izražen splitski idiom, a autor u biografiji kao mjesto odrastanja navodi splitski kvart Sućidar), lišenog namjerne i suvišne literarizacije, postiže autentičnost onoga što prikazuje.
Tome pridonose i imena i nadimci likova (Zlatarina, Runi, Grade, Dene, Drki, mali Babić...), kao i opće imenice za članove obitelji: mater, baba.

"Iako žive već trideset i pet godina zajedno, moja mama nema ime za moju babu – ako je želi dozvati, mora do nje."

U knjizi se izmjenjuju fragmenti djetinjstva i mladenaštva, studentskog života, različitih poslova, putovanja, snova...
Kad su putovanja u pitanju, kod Stolice i najkraća relacija, poput vožnje autobusom ili tramvajem ima jezični potencijal:

"Pjesma od mojih stanica: Podsused, Stubička, Ivanec, Ivanečka, Pri školi, Pri Saiću, Pri Kolaru, Bukovje, Kod benzinske, D.
Bistra, Kod škole, Kulturni centar, Oborovo, Kod Škalića, Kod Cohe, Sljemenska, Okretište."

Ono pak što navodi kao san, često nosi jednaku iščašenost i začudnost kao i zbiljske situacije koje bilježi, pa tako i sam na jednom mjestu navodi: "Sve u ovom događaju upućuje da se radilo o snu, osim što je bila istina." Iako se može učiniti da se zapisi u ovoj knjizi nasumce redaju, pažljivijim čitanjem jasno je da postoji unutarnja, ponekad i tematska veza među njima.
Knjiga je podijeljena na sedamnaest cjelina (Autobus, Zvjezdarnica, Bolnica, Promet, Orijentacija, Italija, Crkva, Blizina svega, Šuma, Sunce, Sto eura, Igralište, Mir, Centar, More, Pogled, Škola), pojedini su zapisi unutar cjelina naslovljeni, dok su drugi tek grafički odvojeni zvjezdicama.
U cjelini Autobus tako su primjerice okupljene crtice koje tematiziraju različite poslove i poslovne prilike, a u cjelini Škola nižu se upute za uglavnom svakodnevne podrazumijevajuće situacije za koje se čini da im upute nisu potrebne (Odlaganje madraca, Pranje alata, Slaganje lancuna, Buđenje babe, Milovanje panja, Vožnja prazne karijole...).


"Blizina svega" naslovljena je prema malom oglasu iz Oglasnika koji glasi: "Prodajem stan, blizina škole, vrtića, autobus, zvjezdarnica, mir, blizina svega." i kojim Stolica otvara knjigu.
Naslov preuzet iz malog oglasa najavljuje najčešći postupak kojim se Stolica u svom pisanju služi, a to je iskreno, toplo, nježno, blago nasmijano i začuđeno citiranje i parafraziranje samog života.

"Priča žena ženi, nježno, bez žurbe u malom dućanu, da otkad je počela čitati Bibliju sve se promijenilo; osjeća se sretno i ispunjeno, vratila je vjeru u Boga i ljude, kaže: kad uđe kondukter u tramvaj i krene pregledavati karte, on mene samo preskoči."
 
Damir Karakaš
Okretište
Tanja Tolić
Sedmi roman Damira Karakaša, naslovljen "Okretište", u naznakama pripovijeda o događaju za koji malo tko zna.
Prije nekoliko godina nepoznati počinitelj fizički je napao pisca, nakon čega je završio u bolnici, doslovce se boreći za život.
U napadu mu je prsnula slezena, zbog obilnog krvarenja u trbušnu šupljinu kirurzi su je morali u potpunosti odstraniti.
Nesretan događaj zbio se ljeti, poneki novinari saznali su da je pisac napadnut, no on o tome nije želio govoriti, sve do sada.
Kratki roman od 128 stranica, koji je upravo objavila nakladnička kuća Disput, podijeljen je u četiri manje cjeline, koje su poredane kronološki: "Otkud ti", "Što nam se ovo dogodilo", "Nemoj jesti i režati" i "Živ sam i dobro mi je".
"Otkud ti" riječi su kojima se pripovjedaču, Damiru, obraća djed kad njemu i baki dođe u posjet.
Pripovjedač je otišao u posjet ocu i majci u Liku, treba mu novac za stan koji planira kupiti sa suprugom, otac je obećao prodati kravu kako bi im novčano pomogao.
Djed mu prilikom tog posjeta pokloni tridesetak centimetara dug bajunet, nasljeđe koje je djedu ostavio njegov otac i koji je godinama čuvao za unuka.
Pradjed je "veliki junak bil": "Ja sam u onome drugom ratu junak bil, ali od njega u našem kraju ni bilo većeg junaka." Tom prilikom unuku dade i pradjedovu kartonsku dopisnicu na kojoj je, na zaglavku ispod crno-žute zastavice tamnim slovima pisalo: "Živ sam i dobro je!" To su vojnici s fronte slali kući.
Dok bi dopisnica stigla doma, neki od njih već bi poginuli.
Na tridesetoj stranici romana, u drugoj cjelini naslovljenoj "Što nam se ovo dogodilo", započinje "radnja" romana.
Radnju treba uvjetno shvatiti jer iako priča ima kronološki slijed, nema klasičan ni zaplet ni rasplet, što odgovara žanru autofikcije u koji je roman svrstao nakladnik.
Pripovjedač se, dakle, budi u bolnici, kroz slojeve crne magle, upravo je prošao tešku operaciju, živ je.
Kad su ga kirurzi otvorili, imao je pun abdomen krvi.
("...puno je krvi bilo, teško je bilo sve isprati, krv vam je sišla dolje, svuda po tijelu, razlila se, ali to što je ostalo, nadam se, tijelo će resorbirati...") Sad je u šok-sobi, potreban mu je golem napor da bi uopće pomaknuo desnu nogu, nakon što pomakne i lijevu, sve ležeći u krevetu, osjeća se premoreno.
Doznajemo da je izgubio jedan vitalan organ, "sad sam nepotpun", no ne saznajemo što se zbilo, kako je izgubio slezenu.
"Miris alkohola, miris joda: ova je soba bojno polje.
Ali, tješim se, ne mogu umrijeti, nije lako umrijeti, najgore je prošlo, trebao bih biti sretan jer sam na koncu spašen; u kutu se čuje mrmorenje; netko je upravo utonuo u duboku molitvu.
Možda bi i meni bilo bolje da se molim, ali ne znam nijednu molitvu, samo pola, nekoliko prvih rečenica..." U mraku gleda lampice koje titraju iznad glava pacijenata, tako titra i njegova, linija rada srca, koja se može poravnati bilo kad.
U strahu, ipak se počinje moliti Bogu: "...molim okrnjeni Očenaš, onih nekoliko rastrganih rečenica koje znam, nakon molitve privikavam se na bol i razmišljam kako je to nepošteno, molim se Bogu samo kad mi dođe voda do grla..."
U kolu svakojakih misli, samo da ne razmišlja o njoj, o smrti, najviše misli o ženi i djeci; "kako smo zagrljeni u nekome samo našem potpunom jedinstvu".
Iako je slezena bitna za imunitet, bez nje se može živjeti – njezinu ulogu preuzimaju jetra i limfne žlijezde.
Nakon oporavka u bolnici, pripovjedač se vraća kući, o napadu i dalje gotovo nikome ne govori, to zna tek uski krug ljudi, no mašta o osveti, da ubije svojeg napadača, u slikama što mu naviru za jednog tuširanja uzima svoj kalašnjikov iz rata, žmiri, zamišlja kako ne klizi po vodi u kadi nego kako klizi po nečijoj debeloj krvi, stišće tuš i puca.
"'Molim te, nemoj jesti i režati', rekla je na vratima kuhinje žena.
'Tko reži?' okrznem je pogledom.
'Ti!' kaže.
'Jedeš i režiš ko neka životinja.
Ide mi to na živce!' kaže.
'Oprosti', rekoh; nastavio sam sporije žvakati i razmišljati o tome kako još nijedno jelo u posljednje vrijeme nisam pojeo a da mi nije palo na pamet kako nekoga siječem na komade."
Bijes nije jedina emocija s kojom se "bori", snovi, koje prepričava, natopljeni su strahom.
"Kad sam izišao iz bolnice, za svakog tko me pogledao mislio sam napada me; svatko tko bi posegnuo za nečim u džep želi me ubiti; onaj tko me zaustavio da me upita znam li gdje je neka ulica prijeti mi; sve se oko mene odmah pretvaralo u strah; zadnjih nekoliko godina prijetili su mi, dobacivali na ulici, oni manje hrabri otposlali bi mi u prolazu pogled pun mržnje; nisam mario, znao sam da ću trpjeti zbog svojih knjiga i intervjua; s vremenom sam i oguglao na sve to; jedino me malo uznemirila plava koverta koju mi je lani netko poslao, puna onog što ostane od oljuštena graha; nikad to nisam shvatio; no nakon te kobne subote – najstrašnijeg dana u mojem životu – počeo sam se bojati čak i vlastita glasa; sad strahovi već polako popuštaju: još se jedino bojim voziti u tramvaju ako netko sjedi iza mene."
Tko ga je i zašto napao ne saznajemo ni u jednom trenutku romana, ne zna to ni policija, sam autor napad kontekstualizira u okviru prijetnji koje su mu pristizale, iako na jednom mjestu supruzi kaže kako mu je policajac rekao ono što i sam ponavlja: onaj tko prijeti, taj ne napada.
O napadu stoga tek kaže kako "ne želim rat, niti po hodnicima suda gledati to lice; jednog dana susresti ga na ulici; ne želim ga nikada upoznati; nisam zapravo ni siguran je li bio sam; samo se sjećam najprije je bio mrak, onda srce tame; u njemu se Sotona ukazao kao realnost".
Najbolje je, zaključuje, sve zaboraviti; "izdržati da zaboravim; živjeti život kao da se ništa nije dogodilo; čak navijam da policija ništa ne nađe; tješim se, ja sam pisac, jednog dana napisat ću roman o tome; u njemu mogu raditi što hoću; pucati, vraćati se iz mrtvih, ponovno ubijati; da, tako ću se najbolje osvetiti".
Nakon napada, okretište će u romanu posjetiti samo jednom: uputit će se tamo s pradjedovim bajunetom, njime udarati u željezni stup, poslije ga baciti u kontejner.
Ta slika ujedno služi kao labava poveznica između početka i ostatka romana, između sela i grada kao poprišta ove priče, što "Okretište" djelomično definira kao prijelazni roman u Karakaševu stvaralaštvu.
Prvi dio "Otkud ti" motivikom nalikuje na njegove prethodne romane "Sjećanje šume" i "Proslava" pa je prvi dojam da se pisac ponavlja – kao da forsira književni triptih.
Moj je dojam kako bi bilo bolje da je roman započeo drugim, središnjim dijelom, jer "seoska digresija" kojom otvara roman, ako isključimo motiv bajuneta, nema uporišta u težištu priče.
Nema potrebe niti za povezivanjem zadnja tri romana u triptih, osim ako cijelo Karakaševo djelo ne čitamo u kontekstu biografizma (što je često bespotrebno kljaštrenje književnosti).
Tu ujedno dolazimo i do središnjeg "problema" romana.
Za događaj o kojem Karakaš piše javnost ne zna, a u samom romanu je tek naznačen.
Kako sam za napad doznala neposredno prije čitanja romana, ne mogu procijeniti hoće li ili neće nedostatak informacija otežati čitatelju razumijevanje priče.
Isto pitanje očito si postavljaju i autor i njegov urednik: dijelom je to riješeno u blurbu na web stranici nakladnika, dijelom se javno objašnjava (u subotnjem Magazinu Jutarnjeg lista, u kojem je objavljen izvadak iz romana, urednik Josip Pandurić pojasnio je događaje i kontekstualizirao roman).
To, međutim, nije najsretnije rješenje: davati čitatelju upute za čitanje.
O samom događaju pripovjedač u romanu govori škrto, s malo riječi.
Ne samo da nedostaje informacija o napadu, nego nedostaje "informacija" i o emocionalnom tkivu iskustva: znamo da se pripovjedač boji, da je bijesan, da mašta o osveti, ali dublje od površine se ne ide.
Taj obrambeni bijes posredno se iskazuje kroz njegovo ubijanje štakora u apartmanu koji su iznajmili na moru, u netrpeljivosti prema mački koja dosađuje oko kuće; strah se najviše iskazuje u šutnji, u odluci da se o napadu ne govori roditeljima, prijateljima, novinarima pa čak ni kćeri iz prvog braka.
Takvo pisanje, koje sam autor u svojevrsnoj fusnoti na kraju naziva svojim "najtežim pisanjem do sada", može biti posljedica posttraumatskog stresnog poremećaja i čitala bih ga u tom ključu da nije snažne prisutnosti – Pisca.
U "Okretištu" se, naime, više nego u ijednom od zadnja četiri Karakaševa romana osjeća pisac koji pazi na svaku riječ.
Karakaš u svojim javnim istupima često ističe kako je književnost za njega jezik, ne puko opisivanje događaja.
Preferira sažet izraz, bez viškova, voli ono što bismo nazvali "one linerima" – takva je, recimo, njegova izjava koju je mnogo puta ponovio: "Kod nas ljudi jako slabo čitaju i kad hodate gradom, vidite ljude kojima se u očima vidi svaka nepročitana knjiga".
Efektnih "one linera" toga tipa ima i u ovome romanu, primjerice: "Kad dojde vrime, Bog će te ko te rukavice navuć na svoje ruke" ili kad pripovjedaču mala kći u romanu kaže: "Tata, najprije smo bili majmuni, pa pračovjeci, pa ljudi, pa sveci, je li tako?", a on odgovara: "To pitaj mamu."
Jasno je da se pisac jednim dijelom čuva emocionalnog kiča, ne želi svoju nevolju pretvoriti u senzaciju, no u kombinaciji s višegodišnjim nastojanjem da svoj jezik očisti od viškova u "Okretištu" je otišao u književni manirizam.
Njegov sedmi roman besprijekorno je napisan, dotjerao je stil do savršenstva, ali i do ornamentalnosti, zbog čega me "Okretište" u emocionalnom smislu ostavilo hladnom, a ne bi trebalo jer je čovjek izgubio slezenu i prošao pakao.
Kombinacijom šturosti oko događaja, pomanjkanjem pripovijedanja, a pojačavanjem stilizacije, autor je podigao zid između čitatelja i osjećaja.
Taj se dojam naglo mijenja u trećem dijelu romana, "Nemoj jesti i režati", gdje autor dopušta čitatelju da zaviri u njegov odnos sa suprugom, pa roman, kao cjelina, ostavlja dojam nesklapnosti.
U jednom dijelu romana, pripovjedač, opisujući što čita, kratko digresira na epizodu koju redatelj Akira Kurosawa opisuje u svojoj biografiji.
U rujnu 1923., ubrzo nakon potresa Veliki Kantō, Heigo Kurosawa poveo je svojeg trinaest godina mlađeg brata, Akiru, da vide uništenje oko Tokija.
Snažan potres, i požari koji su uslijedili, ubili su 150 tisuća ljudi.
Kurosawa se prisjeća kako je mislio "Ovo mora da je kraj svijeta", i kako "jezero krvi za koje kažu da postoji u budističkom paklu ne može biti gore od ovoga".
Iznenađujuće, Akira je čvrsto spavao te noći, a njegov stariji brat Heigo je objasnio: "Ako zažmiriš na strašan prizor, nastavit ćeš se bojati.
Ako u sve jasno pogledaš, nemaš se čega bojati." Akira je tad shvatio: "Bila je to ekspedicija u svrhu ovladavanja strahom."
Pripovjedač na kraju "Okretišta" odabire samome sebi dati sretan svršetak, piše kako bi "možda roman trebao završiti lijepo, obično: nastaviti živjeti kao da se ništa nije dogodilo: sve zaboraviti", ali "moj ožiljak to nikad neće zaboraviti".
Da bi se doista zaboravilo, treba doći do tog "jezera krvi" o kojem piše Kurosawa; to je trebalo dati i pripovjedaču i čitatelju.
 
Charlotte  McConaghy
Posljednji let
Tanja Tolić
Arktička čigra, ptičica što teži malo više od stotinu grama, ima najdužu migracijsku rutu od svih životinja.
Leti od Arktika pa sve do Antarktike, a zatim natrag, unutar jedne godine.
Nekad se vjerovalo da na tom putovanju prijeđe 35.200 kilometara, no danas znamo da čigra prosječno preleti 90.000 kilometara na putu do Južnoga pola jer se ne kreće pravocrtno nego koristi vjetar i zračne struje.
To je izuzetno dugačak let za pticu te veličine.
A kako čigre znaju živjeti i po tridesetak godina, udaljenost koju prevale tijekom svog života jednaka je letu do Mjeseca i natrag, tri puta.
Tri takve, naspram svijetu minijaturne ptičice, odlučila je slijediti Franny Stone, a planira ih pratiti preko svojeg računala što bilježi signal geolokatora ugrađenog u njihov prsten.
Franny već dulje vrijeme mašta o tome da će pronaći mjesto na ribarskom brodu na Grenlandu i da će ju njegov kapetan odvesti što južnije može, do Antarktike.
Ideja je da prati seobu jedne ptice, najdužu prirodnu migraciju jednog živog stvorenja.
Želi ih pratiti preko sjevernog Atlantika, uz obalu Amerike, od sjevera prema jugu, pa sve do ledenjačkih voda Weddellova mora, gdje će se ptice odmoriti.
Ptice koje prati zadnja su kolonija na svijetu.
Predviđa se da je ovo posljednja migracija na koju će se čigre zaputiti.
Očekuje se da je neće preživjeti.
Tako počinje dirljiv i prekrasan debitantski roman australske spisateljice Charlotte McConaghy.
Časopis Time i Amazon.com proglasili su "Posljednji let" (Znanje, 2021., prijevod Maja Klarić) knjigom godine te je dosad preveden na više od dvadeset jezika.
Zaslužuje dodijeljen mu laskavi naziv: u pitanju je književno djelo rijetke ljepote, lirski napisano, što vjerno održava ljepotu od koje se ubrzano opraštamo.
"Posljednji let", u originalu "Migrations", žanrovski pripada onome što, iz nevolje i neodgovornosti, danas nazivamo klimatskom fikcijom; do prije nekoliko godina još smo i mogli govoriti da je to podžanr fantastike.
U svijetu "Posljednjeg leta" – koji nema vremensku odrednicu, što znači da bi mogao nastupiti sutra – Charlotte McConaghy kompleksni zaplet smješta u ono što znanstvenici nazivaju prijelomnim trenutkom.
Trenutak je to u kojem će kriza izumiranja uzeti maha i sve će se početi mijenjati na način koji izravno utječe na ljude.
U tom je svijetu osamdeset posto svih divljih životinja izumrlo, a ostatak će, predviđa se, nestati tijekom idućih deset do dvadeset godina.
U divljini više nema majmuna, nema čimpanza ni primata ni gorila, zapravo više nema nijedne životinje koja je nekoć živjela u kišnoj šumi.
Velike mačke savane nisu viđene već godinama, kao ni egzotična stvorenja koja smo nekoć gledali na safarijima.
Nema više medvjeda na nekoć zaleđenom sjeveru, ili gmazova na prevrućem jugu, a posljednji vuk na svijetu "prošle je zime umro u zatočeništvu".
Morskih kornjača nema jer su plaže na kojima su nekoć polagale svoja jaja erodirale zbog porasta razine mora.
Prstenasti oposum, koji nije mogao preživjeti na temperaturi višoj od 30 Celzijevih stupnjeva, desetkovan je jednim jedinim toplinskim valom.
Lavovi su nestali u beskrajnim sušama, nosorozi su istrijebljeni zbog krivolova.
A ako netko želi posjetiti preostale šume na svijetu, mora se smjesta upisati na listu čekanja, budući da postoji sve veća vjerojatnost da će lista vremenski nadživjeti same šume.
Ptica još ima, jedva.
Donedavno ih je bilo deset tisuća različitih vrsta, nakon što su na našem planetu živjele dvjesto milijuna godina.
Evoluirale su kako bi lakše pronalazile hranu, putovale dalje od ijedne druge životinje ne bi li preživjele, i tako kolonizirale Zemlju.
Ta izuzetna stvorenja nesumnjivo su bila najuspješnija na Zemlji jer su odvažno učila kako preživjeti bilo gdje.
Jedina prava prijetnja s kojom su se ptice ikad suočile smo mi.
Ljudi.
"Bezimena je to tuga, nestajanje ptica", govori Franny Stone.
"Nestajanje životinja.
Kakva će to biti usamljenost, kad ostanemo samo mi." Odlučna da slijedi posljednje preživjele ptice, uspije se ukrcati "neprijatelju": biti ribar već dugo nije poželjno zanimanje.
"Upozoravali su ih, iznova i iznova.
Sve su nas upozorili.
Ribe će ponestati.
Ocean je gotovo prazan.
Uzimali ste i uzimali, i sad ništa više nije ostalo.
U posljednje vrijeme mi se čini da na vijestima ne vidim ništa drugo osim nasilnih prosvjeda u lukama diljem svijeta – spasite ribe, spasite oceane!"
Noseći u sjećanju nestalu majku koja joj je govorila da uvijek slijedi znakove života, naziv broda doživljava kao vrlo jasan znak.
Saghani, brod kojim upravlja kapetan Ennis Malone, inuitski je naziv za gavrana, a Franny Stone jednom je davno bila djevojčica kojoj je jato gavrana donosilo darove.
Saghani je plivarica, s mrežama dugačkim kilometar i pol, jedno od posljednjih plovila što su zakonski certificirani za lov atlantske haringe.
Malone haringu lovi s posadom od sedam članova.
Uz njega, tu su Basil Leese, mornar i kuhar, bivša zvijezda australske kulinarske emisije; Anik koji je s Ennisom najduže na Saghaniju, a možda je reinkarnacija vuka, orla ili zmije; stari mornar Samuel, za kojeg kažu da je u svakoj luci od Grenlanda do Maina napravio dijete, iako on o sebi voli misliti kao o kapetanovu Lancelotu; Južnokorejac Daeshim, brodostrojar koji pati od grozne morske bolesti i njegov partner Malachai porijeklom s Jamajke; i na kraju Léa, brodska mehaničarka.
Posada ne gleda na Franny s dobrodošlicom, a ne sviđa im se ni promjena rute.
No Franny, navikla čitav život plivati u hladnom oceanu, kapetanu - što voli sjediti na dnu fjorda – spasila je život, a i s njim je sklopila pogodbu.
Malone, naime, sanja o "zlatnom ulovu", golemom jatu kakvo su ribari nekoć mogli uloviti.
Franny predlaže sljedeće: čigre se na putu do Antarktike hrane ribom, jedine još znaju pronaći ribu, a ako ih slijede, to će Malonea odvesti do zlatnog ulova i novca koji mu je potreban da vrati djecu nad kojom je, ispriča Franny jedan član posade, izgubio skrbništvo.
Dok ga promatra, Franny misli kako mu je "glas duboka grmljavina.
Razmišljam, odsutno, vjerojatno je ovakav osjećaj imati oca, možda vas samo on može otopiti do kraja.
Da je to ono što bi djeca trebala imati u oluji." Malone se pak nada da postoji neki način "da budem i otac i dobar čovjek, ali da to i dalje budem ja".
Ljudi koji plove kažu da je brod ultimativni test intimnosti.
Želite li provjeriti volite li nekoga doista, i on/ona vas, dovoljno je da se za vikend ukrcate na jedrilicu.
Za Franny Stone plivarica Saghani bit će višestruki test jer "Posljednji let" nije samo priča o klimatskoj katastrofi i izumiranju vrsta.
Mnogo je više priča o traumi, o tome kako je odvojenost isto što i smrt, a ipak, ovaj je svijet napučen ljudima koji, od straha od gubitka, ne mogu podnijeti dodir.
Na Saghaniju, usred golemog oceana, Franny će proganjati utvare prošlosti od kojih se brani tako što piše pisma svojem suprugu Niallu Lynchu.
Piše mu ih već dvanaest godina jer ga stalno ostavlja.
Franny, pripovjedačica, otkriva nam djeliće svojeg života: doznajemo da je četiri godine provela u ćeliji, ne znamo zašto; otkrivamo da su joj na desnom stopalu odrezali dva prsta, jer je kilometrima hodala bosa kroz snijeg; povjerava nam da ima strašnu volju, što ju je nekoliko puta odvelo u nevolje; priznaje da joj je lutanje u krvi, a možda je ustvari selki, pripadnica ljudi-tuljana što žive u vodi.
Iz Australije u Irsku Franny se vratila kako bi pronašla svoju majku, za oca ne želi znati.
Na Antarktiku je krenula kako bi ispunila jedno obećanje, nada se kako nije kasno za iskupljenje.
Uvjerena je da postoje dva svijeta.
"Jedan je sačinjen od vode i zemlje, od stijena i minerala.
Ima jezgru, plašt i koru, i kisik za disanje.
Drugi je od straha.
(...) Svijet straha gori je od smrti.
Gori je od ičega."
Ocean se, govori nam u romanu, nikad ne prestaje kretati oko svijeta.
Polako se spušta iz polarnih predjela, a jedan njegov dio pretvara se u led.
Neki drugi dijelovi postaju slaniji i hladniji pa počnu tonuti.
Voda koja potone u hladne dubine putuje dalje prema jugu niz dno oceana, kroz mrak na dubini od tri i pol kilometra.
Stiže do Južnog oceana i dodiruje ledene vode Antarktike, koje je zatim odbace do Tihog i Indijskog oceana.
Polako se topi i, sve toplija i toplija, diže prema površini.
A onda, naposljetku, krene natrag doma.
Opet prema sjeveru, sve do moćnog Atlantika.
"Znaš li koliko moru treba da napravi taj put oko svijeta? Tisuću godina." Toliko i čovjeku nekad treba da izliječi svoje srce.
Kapetan Malone isprva mnogo šuti.
Ni Franny ne govori mnogo, najmanje istinu.
Umjesto njih u "Posljednjem letu" najviše govori upravo ocean što ih bacaka.
Taj ocean nije bio ovdje prije šezdeset milijuna godina, ali Zemlja se dovoljno kretala da bi on nastao, i sad je življi od ostalih.
Tvrdoglaviji.
"Zapravo ga i ne poznajemo, ne znamo što skriva u dubinama.
Jedini smo planet koji ima oceane.
U cijelom poznatom svemiru, jedini smo koji se nalaze na savršenom mjestu za njih, ni prevrućem ni prehladnom, i to je jedini razlog zašto smo živi, zato što ocean stvara kisik koji nam je potreban za disanje."
Za dah, disanje, u ovom se romanu bore i ptice, i ribe, i ljudi.
Za Franny Stone život je bio migracija bez destinacije, a to je samo po sebi besmisleno.
"Odlazim bez pravog razloga, samo da se krećem, što mi slama srce tisuću puta, milijun puta.
Olakšanje je konačno imati svrhu.
Pitam se kakav će biti osjećaj stati." Na jugu još okovanom ledom pogledat će samu sebe u oči i tamo pronaći svijet: ne moramo, mi ljudi, uvijek biti otrov, kuga svijeta, možemo ga i njegovati.
Ovaj će vam roman slomiti srce.
 
Victoria Mas
Bal luđakinja
Tanja Tolić
Izgledalo je to otprilike ovako: najprije visak koji se lagano njiše ispred ženina lica, nepomične oči, zvučna vilica koja zazveči, i ona  pada natraške, dok njezino letargično tijelo jedva hvataju dvojica stažista.
Zatvorenih očiju, pokorava se i najmanjem upitu, za početak čini jednostavne kretnje, podiže ruku, okreće se oko sebe, savija nogu poput poslušnog vojnika.
Postupno, ono što se činilo kao jednostavna demonstracija hipnoze napreduje prema velikom spektaklu, "fazi velikih pokreta", najavljuje dr.
Jean-Martin Charcot.

Žena je već na zemlji, ništa joj više nije naređeno.
Sama se vrpolji, savija ruke, noge, baca tijelo s lijeva na desno, okreće se na leđa, na trbuh, stopala i ruke se stežu dotle da se više ne pomiču, lice joj se iskrivljuje između boli i užitka.
Bilo tko imalo praznovjeran vjerovao bi da ju opsjeda demon.
Tada se u posljednjem grču vrati na leđa, njezine bose noge i glava odupiru se o tlo i guraju ostatak tijela uvis, sve dok ne napravi luk od vrata do koljena.
Leđa u obrnutom obliku slova U pucaju od napetosti.
Napokon, po završetku krize koja joj je nametnuta, sruši se uz potmulu buku pred zanijemjelim pogledima.
Tako s histeričnim pacijenticama medicina i znanost krajem 19.
stoljeća, u zloglasnoj pariškoj psihijatrijskoj bolnici Salpêtrière, mogu napredovati.

Internet je zatrpan fotografijama histeričnih pacijentica iz bolnice Salpêtrière, u razdoblju od dva desetljeća snimio ih je, kako su ga nazivali, medicinski fotograf Albert Londe kojeg je osobno 1878.
godine angažirao "Napoleon neuroze" Jean-Martin Charcot.
Danas bi tako nešto bilo nezamislivo, ne samo da bi se smatralo povredom privatnosti oboljelih, nego i nasiljem.
Onda je, usprkos Charcotovu velikom doprinosu znanosti (prvi je opisao multiplu sklerozu), takva praksa, pod izgovorom liječenja, bilo s jedne strane institucionalizirano seksualno nasilje, a s druge zabava za bogate, dokone i intelektualce.
Muškarce, naravno.

Mračna strana francuske (medicinske) povijesti tema je debitantskog romana francuske spisateljice Victorije Mas (1987).
"Bal luđakinja" (Znanje, prijevod Mate Maras) originalno je objavljen u Francuskoj prije dvije godine i u međuvremenu je ovjenčan brojnim nagradama, uključujući Prix Stanislas, Prix Renaudot des Lycéens i Prix Première Plume.
U režiji poznate glumice i redateljice Mélanie Laurent roman uskoro očekuje i filmska adaptacija.
Iako je u pitanju fikcija, tečno ispričana, Mas posvećeno, gotovo znanstveno opisuje teror kojem su bile izložene žene zatvorene u bolnici Salpêtrière.

Priču je ispričala opisujući tipske junakinje iz umobolnice toga doba: radnja je, više-manje ravnopravno, ispripovijedana iz očišta tri glavne protagonistice – glavne bolničarke Geneviève Gleizes, danas bismo je nazvali čuvaricom patrijarhata; mlade histerične pacijentice Louise, žrtve seksualnog nasilja u djetinjstvu (u tri godine kod nje su zabilježili više od dvjesto napadaja histerije...); i neovisne djevojke iz više srednje klase Eugénie Cléry koju u ludnicu, zdravu, zatvori otac.
Sporedni lik koji se provlači kroz sve tri glavne pripovjedne linije je pomajka luđakinjama, bivša kurva Thérèse, koja je u bolnici našla spas i odmor od tegobnoga života, a na rubovima njihovih sudbina operira "vođa medicinskog kulta", liječnik Charcot u čiju perspektivu autorica ne ulazi, ali ekstenzivno opisuje njegovu i praksu njegovih pobočnika.

Salpêtrière je – kako u romanu efektno sažima Victoria Mas – još od sredine 17.
stoljeća, kad je sagrađena, pozornica ženske patnje.
Nema gore sudbine za jednu Parižanku nego biti poslana na jugoistok prijestolnice.
Razvrstavanje je počelo čim je položen posljednji kamen građevine: najprije sirotice, prosjakinje, skitnice, beskućnice koje su birane po kraljevu nalogu.
Zatim su došle na red pijanice, prostitutke, razvratnice, sve one "nevaljalice" koje su u skupinama dovodili na kolima.
Nakon njih došle su neizbježne luđakinje, senilne i nasilnice, mahnite i idiotkinje, lažljivice i urotnice, djevojčice kao i starice.
Bolnica Salpêtrière brzo se ispunila vrištanjem i prljavštinom, lancima i dvostrukim zasunima.
"Između prihvatilišta i zatvora, u Salpêtrière su stavljali ono čime Pariz nije znao upravljati: bolesne i žene", piše Victoria Mas.

U 18.
stoljeću, zbog etike ili pomanjkanja prostora, dolazile su u obzir samo žene s neurološkim smetnjama.
"Malo se prešlo krpama za pranje podova po nečistim mjestima, skinule su se verige s nogu bolesnica i ispraznile su se prenatrpane ćelije." Nekoliko godina nakon zauzeća Bastille, u rujnu 1792., revolucionari su zahtijevali da se zatvorenice iz Salpêtrière oslobode.
Nacionalna garda je to izvršila, i žene, presretne što mogu pobjeći, naposljetku su bile silovane i smicane udarcima sjekire, toljage i malja na uličnom pločniku.

Početkom 19.
stoljeća medicina je počela napredovati, a Salpêtrière postaje mjestom neurološkoga liječenja i rada.
U raznim odjelima ustanove nastala je potpuno nova kategorija bolesnica: govorilo im se da su histerične, epileptične, melankolične, manijakalne i slaboumne.
Lanci i dronjci prepustili su mjesto eksperimentima na njihovim bolesnim tijelima: kompresori za jajnike uspijevali su smiriti histerične krize; guranje topla željeza u vaginu i maternicu smanjivalo je kliničke simptome; psihotropici – amilni nitrit, eter, kloroform – umirivali su djevojačke živce; primjena raznih metala – cinka i magneta – na paraliziranim udovima imala je doista blagotvorno djelovanje.
I, s dolaskom Charcota sredinom stoljeća, primjena hipnoze postala je novom medicinskom tendencijom.

Jean-Martin Charcot počeo je raditi u bolnici krajem 1861.
godine i uskoro postao zvijezda ne samo liječničkih krugova nego i pariškog društva.
U neurologiji u drugoj polovici 19.
stoljeća dominiraju dvije bolesti – tabes dorzalis (kasna posljedica neliječenoga sifilisa) i histerija.
Charcot je interes za histeriju razvio nakon 1870., a od 1878.
godine počinje na histeričnim pacijenticama  primjenjivati hipnozu.
Prvi je problem što sposobnost hipnotiziranja žena smatra glavnim kliničkim simptomom histerije, iako neki njegovi suvremenici već tada ističu da se hipnotizirati može svakoga.
Drugi je problem što pacijentice hipnotizira javno, a postupak koji bi trebao biti liječenje pretvara u predstavu za javnost.
Vrhunac tog  performansa godišnji je korizmeni bal luđakinja – društveni događaj sezone na koji pristiže pariška krema što legitimizira voajerizam, a tri stotine "luđakinja" obučeno je poput cirkusantica; u sirene, mljekarice i plesačice flamenca.

Charcot je, da budem poštena, promijenio pogled na histeriju nekoliko godina prije smrti 1893.; počeo joj je tražiti psihološke uzroke.
(U publici na njegovim javnim predavanjima sjedio je, inače, i Sigmund Freud koji će, pred kraj Charcotova života, početi teoretizirati o histeriji kao posljedici seksualnog zlostavljanja i potiskivanja u djetinjstvu.) Victoria Mas u intervjuu Independentu objašnjava: "U to su vrijeme bili na na pragu rađanja psihologije.
Emocionalne probleme znali su objasniti samo kroz tijelo.
Fokusirali su se na ženske genitalije.
Bili su na rubu da shvate kako trauma i društvena deprivacija utječu na um.
Taman su trebali početi slušati."

Charcotova najslavnija pacijentica, objašnjava dalje Mas, bila je prelijepa Louise Augustine Gleizes koja je imala svega četrnaest  godina kad je 1875.
godine dovedena u Salpêtrière.
U svojim bilješkama o Gleizes, anatom Paul Richer zabilježio je da je, kad je imala trinaest godina, djevojčica bila prepuštena na brigu muškarcu koji joj je prijetio britvom i silovao je.
Kad je idućeg dana počela krvariti i osjećati "bol u genitalijama zbog čega nije mogla hodati", dijagnosticirali su joj histeriju.
Gleizes je imala proculanski ten i tamnu kosu, a i talenta za teatar, pa su je redovito dovodili na Charcotova predavanja i hipnotizirali.
Richer je zabilježio da ju je "kamera voljela", pa su upravo nju i najviše fotografirali.
"Iz današnje perspektive, Charcot nalikuje vođi kulta.
Imao je mnogo učenika.
Njegove pacijentice i studenti bili su njime zadivljeni.
Izvodio bi te žene pred svoju kongregaciju i potom provodio nešto nalik egzorcizmu", dodaje Mas u intervjuu Independentu.
Na kraju je Gleizes uspjela pobjeći iz bolnice preobučena u muškarca.

Victoria Mas u romanu sjajno hvata tu atmosferu ludila – mahniti su, naravno, muškarci koji liječe; iz današnje perspektive žene su potpuno normalne, njihove "histerične reakcije" ustvari su prirodne, obrambene reakcije na nasilje.
Jer, "kako se pobuniti protiv bolničarki, liječnikā, onog liječnika, cijele bolnice, kad će vas zbog najmanje glasno izgovorene riječi smjestiti u samicu ili vam pritisnuti na lice rubac s eterom".
Salpêtrière je, dodaje autorica, "odlagalište za sve one koje nanose štetu javnom redu.
Sklonište za sve one čija osjetljivost ne odgovara očekivanjima.
Zatvor za one koje su krive što imaju svoje mišljenje." Od Charcotova dolaska prije dvadeset godina, govori glavna bolničarka u romanu, kažu da se bolnica Salpêtrière promijenila, da se tamo smještaju samo uistinu histerične žene.
No tu dolazimo do ključne teme romana – do toga kako bolest dehumanizira jer društvo jedan rod uzvisuje, a drugi patologizira.
Dvadeset godina nije ništa za promjenu ustaljenog mentaliteta u društvu kojim dominiraju očevi i muževi: nijedna žena nikada nije potpuno sigurna da je njezine riječi, njezina individualnost, njezine težnje neće dovesti među te strašne zidove trinaestog okruga.
Tako da paze.

Taj slobodarski ženski duh u romanu je utjelovljen u neobičnoj junakinji.
Victoria Mas odabire netipičan književni postupak – kao normalnu, a nepravedno zatvorenu, uvodi lik devetnaestogodišnje  Eugénie Cléry koju otac strpa u umobolnicu zbog spiritizma, posredno, dijelom simbolički, zbog čitanja knjige.
U bolnici je čitanje zabranjeno, posebno čitanje romana jer je "fikcija budila strasti, stvarala zastranjenja, uzbuđivala duhove; vukla je čitatelje u sentimentalnu propast".
Eugénie je kažnjena zbog vrlo specifične knjige, "Knjiga o duhovima" stvarnog francuskog okultista Allana Kardeca (pravim imenom Léon Hippolyte Rivail), u kojoj izlaže spiritistički nauk tog vremena – o besmrtnosti duše, budućem životu, naravi duhova i o mogućnosti njihove veze s ljudima.

U tom smislu, lik Eugénie dobra je reprezentacija tadašnje spiritističke mode, ono što je neobično jest da Victoria Mas njezine sposobnosti komuniciranja s duhovima preminulih prikazuje kao autentične i tu činjenicu koristi kao pokretač preokreta radnje i preobrazbe drugih likova u romanu.
To donekle umanjuje značaj dominatne teme – nasilja nad ženama koje su proglašavane histeričnima (termin histerija i danas je zadržan u široj uporabi, iako s pozicije kliničara histerija kao klinički, medicinski entitet i jedinstvena bolest ne postoji i nije definirana ni u jednoj međunarodnoj klasifikaciji bolesti).

Taj, po meni, slabiji moment romana, ipak ne narušava temeljnu, humanističku i feminističku poruku "Bala luđakinja".
Luđakinje iz bolnice Salpêtrière simbolički su naše prabake, a mi, današnje žene, doslovce potomkinje vještica koje nisu uspjeli spaliti.
U svjetlu nedavnih žestokih napada na rezoluciju Freda Matića, koja je podijelila Europu, jasno je da se žene i dalje moraju boriti za svoje  seksualno i reproduktivno zdravlje i prava.
Rezolucijom branimo same temelje – da je naše tijelo naše.
Ne obranimo li to pravo, doista bi nam se moglo dogoditi da nam zabrane i čitanje.
 
Sarah Haywood
Kaktus
Tanja Tolić
Brojne vrste kaktusa – a ima ih, procjenjuje se, više od dvije tisuće –- cvjetaju samo jednom godišnje, a neke nikad.
Zbog toga se cvijet među "kaktusarima" smatra nagradom: ne treba se smijati, neki od njih čak vjeruju da će kaktus uzgajivača nagraditi cvijetom tek kad osjeti bezgraničnu ljubav.
A baš zato što je u stanju preživjeti i u najsurovijim uvjetima, kaktus se smatra simbolom – majčinske ljubavi.
Iako se dobro brine o svojim kaktusima – svako jutro ih pregledava, provjerava ima li znakova truleži, smežuranih ili osušenih dijelova, briše s njih prašinu mekim kistom, kompost im vlaži baš koliko treba i okreće ih tako da budu ravnomjerno izloženi dnevnom svjetlu – Susan Green nikad nijedan nije procvjetao.
Kaktus iz naslova debitantskog romana bivše odvjetnice Sarah Haywood je, naravno, metafora: njezina glavna junakinja karakterno je bodljikava kao taj sukulent i do svoje 45.
godine nije procvjetala.
Susan, koja se direktno obraća čitatelju pa nas tako odmah uvlači u priču, upoznajemo u trenutku kad joj umre majka.
Vijest je doznala telefonom: nazvao ju je dvije godine mlađi brat Edward s kojim ima loš odnos.
Susan Edwarda smatra lijenim i neodgovornim, a za to je, uvjerena je, odgovorna upravo mrtva majka koja ga je čitav život tetošila.
Edward Susan pak doživljava kao osobu lišenu humora, "ona je poput crne rupe koja usisava svu radost i veselje".
Vijest o majčinoj smrti zatekla ju je na poslu, Susan se s tim nosi kao i sa svime u životu: nema problema sa skrivanjem osjećaja od drugih.
"Vidjet ćete", kaže, "to je moj talent."
No iako kaktusi – čak i kad su ljudi – mogu dugo bez vode, ne mogu bez nje uopće.
Recimo da je voda kaktusu ono što su emocije čovjeku – racionalnu Susan čekaju mnoga iznenađenja.
Prvo je majčina oporuka: potpuno neshvatljivo majka je odlučila Edwardu ostaviti obiteljsku kuću na doživotno uživanje.
To znači da ima pravo u kući živjeti koliko god dugo želi, kuća se može prodati – a novac ravnomjerno raspodijeliti između brata i sestre – tek nakon što on u kući više ne bude živio ili nakon njegove smrti.
Bijesna Susan uvjerena je da je Edward iskoristio činjenicu da je majka potkraj života bila bolesna i oštetio Susan tako što je majku uvjerio da kuću dade njemu.
Drugo iznenađenje je trudnoća.
U srednjim četrdesetima – bliže menopauzi nego mladenaštvu – Susan otkriva da nosi dijete.
Otac je Richard s kojim se Susan viđa jednom tjedno zadnjih dvanaest godina isključivo radi druženja i seksa.
Richard je nezavisni umjetnički kritičar i kolumnist koji u London dolazi jednom tjedno, srijedom, a prije toga svake nedjelje nazove Susan kako bi provjerio vrijedi li njihov dogovor.
Takav dogovor odgovara oboma – odmah na početku "veze" dogovorili su se da u odnos neće petljati emocije i da bilo tko od njih dvoje, u bilo kojem trenutku, može prekinuti vezu bez objašnjenja.
Simbolika kaktusa time je potpuna: žena koja je upravo ostala bez majke sprema se postati majka.
Upravo objavljeni "Kaktus" (Znanje, prijevod Mirjana Valent) dobro će rezonirati s čitateljima kojima se svidio hit roman Gail Honeyman "S Eleanor Oliphant je sve u najboljem redu" (Znanje, 2018., prijevod Dean Trdak).
Kao i Eleanor Oliphant, i Susan Green je usamljenica u raskoraku s društvenim normama, uredska čudakinja sklona izgovoriti upravo ono što misli, pa time i idealna meta ogovaranja među kolegama.
Pored toga, oba su romana građena istim pripovjednim postupkom: gotovo protiv njihove volje, i Eleanor i Susan u život ulaze drugi ljudi koji čudaštvo junakinja ne toleriraju, nego prihvaćaju.
Naoko jednostavan čin ljubaznosti kod obje žene pokrenut će promjenu, a potom i Honeyman i Haywood priče poentiraju neočekivanim obratom koji im, u pripovjedačkom smislu, posluži i kao objašnjenje ponašanja njihovih junakinja – prestaju biti čudakinje, a postaju žrtve traume.
Tu sličnosti prestaju.
"Eleanor Oliphant", posebice zbog dvostrukog preokreta u radnji, "mračniji" je roman od "Kaktusa", a i Susan Green društveno je prilagođenija.
Konflikt brata i sestre na kojem se temelji zaplet "Kaktusa" jedan je od uobičajenijih.
Ne samo u književnosti, nego i u stvarnosti, malo je bratskih ili sestrinskih odnosa u kojima nema nadmetanja za ljubav roditelja ili pak obiteljske dinamike u kojoj jedan, ili oba roditelja, povremeno ili stalno "preferiraju" jedno dijete.
U slučaju obitelji Green majka je popuštala Edwardu onako kako Susan nikada nije, možda zato što je kao dijete bio boležljiv.
Susan je pak jasno dala do znanja da "Teddyju treba potpora", a ako se njoj nešto dogodi, "želim znati da ćeš ga paziti i pobrinuti se da ne izmakne kontroli".
Dok ratuje s bratom i izvršiteljem oporuke, trpi nasrtaje šire obitelji i Richarda koji bi ipak htio biti otac (iako ona ne želi ni muža ni partnera), čitatelj doznaje više o tome kako je Susan postala čovjek-kaktus.
Prije je, objašnjava nam, obično mislila da se Edwardovo i njezino djetinjstvo razlikuju po načinu na koji su reagirali na očevo opijanje.
"Sigurna sam da bi i psiholog amater tvrdio da sam zbog toga bila ozbiljna za svoje godine, da zato želim imati potpunu kontrolu nad svojim životom, da sudim sebe – a i druge – vrlo strogim mjerilima.
Također, taj bi psiholog zaključio da je Edward zbog toga impulzivan, neodgovoran i nesiguran u sebe.
Pretpostavljam da bi takva analiza mogla biti točnija nego što sam spremna priznati.
Ali sada nisam sigurna da je to jedino po čemu se razlikujemo.
Mislim da je ono što razlikuje moje i Edwardovo djetinjstvo to što ja nikada nisam bila voljena, a moj brat jest."
Tu ujedno "Kaktus" prestaje biti blago komično štivo o napornoj sredovječnoj ženi koja postaje rob svojih navika u pokušaju da održi kontrolu nad životom.
Zbog očite sličnosti s "Eleanor Oliphant", čitatelj do polovice romana ima osjećaj "već viđenog".
No od sredine "Kaktusa" čini se kao da je Haywood unaprijedila preuzeti recept: ukočena tridesetogodišnjakinja Eleanor odrasla je u opreznu, odgovornu, realnu, ali i iznimno nježnu četrdesetogodišnju Susan koja prihvaća izazov života - iako nikad nije planirala postati majkom, upravo to će učiniti.
Dok seli svoje stvari iz majčine kuće – jer Edward njezinu dječju sobu sada želi pretvoriti u prostoriju za glazbu (!) – jedan od dvojice muškaraca što je sele upita je: "A što bi ti htjela? Sina ili kćer?" Te dvije riječi probile su joj se u svijest kao kad hipnotizer pucne prstima da probudi osobu iz transa.
"Ponavljala sam ih u sebi: sin ili kći.
Bit ću žena koja ima sina.
Ili žena koja ima kćer.
Ne samo to, nego je sudbina već odlučila umjesto mene.
To nije bilo nešto nad čim sam imala i mrvicu kontrole.
A onda mi se još jedna riječ uvukla u misli.
Ako će beba biti sin ili kći, onda ću ja biti 'majka'.
Dijete će me gledati i neće misliti: 'otuđena sestra' ili 'kolegica s posla' ili 'žena koju katkad vidim u podzemnoj' nego će misliti 'majka'."
Ta preobrazba iz ćudljive usamljenice u majku dirljivo je prikazana, a Susan u tome pomaže dvoje neočekivanih saveznika.
Transformacija nije laka: evo, tu je identitet budućeg roditelja, no što s vlastitim unutarnjim djetetom? U ovom slučaju djevojčicom koja je vrlo rano shvatila da joj je u interesu tajiti očevo opijanje, naročito pred prijateljima u školi; kojoj je oduvijek teško zaspati navečer, jer je strahovala hoće li se otac iz pivnice vratiti jako pijan ili malo pijan, hoće li pogoditi ključem u bravu ili će zalupiti vratima; koja se morala s bratom nadmetati za rijetke trenutke nježnosti s majkom; kojoj se savršen dan s obitelji dogodio samo u mašti...
i cijelog se tog dana nije osjećala tjeskobno ni poniženo ni bespomoćno.
Sarah Haywood u ove teme ne zalazi duboko, ali čitatelju nudi neka rješenja.
Ona najviše imaju veze s cvjetanjem kaktusa i ljudi, dobrim dijelom su predvidljiva i očekivana, no to ne razočarava čitatelja – dapače! Od dobrih romana o ljubavi zapravo očekujemo da nam ispune očekivanja.
Roman Sarah Haywood je u tom smislu dražestan poput pupoljka što se pojavi na bodljikavu kaktusu.
 
Cees Nooteboom
533 dana
Nada Topić
Za razliku od romana "Putovanje po mojoj sobi" ("Voyage autour de ma chambre", 1794.) Xaviera de Maistrea, knjiga "533 dana" (Fraktura, prijevod Romana Perečinec) nizozemskog književnika Ceesa Nootebooma svojevrsni je dnevnik putovanja po vlastitom vrtu.
Ovi izrazito refleksivni, poetsko-esejistički zapisi nastali su u periodu od 1.
kolovoza 2014.
do 15.
siječnja 2016.
na otoku Menorca u selu San Luis gdje autor, koji inače živi u Njemačkoj i Nizozemskoj, provodi određeni dio godine.
Mediteranski vrt ispunjen kaktusima, palmama, kornjačama, pticama, leptirima i drugim biljkama i životinjama privlači njegovu pozornost i postaje kontrapunktom svemu ostalom što se događa u vanjskom svijetu.
Među prvim zapisima Cees Nooteboom ne citira, kako bi možda bilo očekivano, Cicerona koji kaže da čovjek koji ima vrt i knjižnicu ima sve što mu treba, nego poseže za Voltaireovom tvrdnjom o nužnosti obrađivanja vlastitog vrta:

"Il faut cultiver notre jardin", kaže Voltaire na kraju Candidea.
A što ako je drugačije, ili obrnuto? Ja nisam biljka, no što ako je vrt taj koji mene kultivira? Koji me uči neočekivanim oblicima pozornosti?

Fasciniran naizgled beznačajnim događajima u vrtu, poput cvjetanja kaktusa, pojave nove vrste leptira, pupovima prvih smokava, iznenadnim vjetrom, muhom u paukovoj mreži, kišom nakon tri mjeseca suše ili novim položajem macaklina, Cees Nooteboom postavlja pitanje: Kako nazvati ono što se dogodi i svijetu ne vrijedi kao događaj, ali vama vrijedi? Skretanjem pozornosti na mikrokozmos vlastitog vrta, on zapravo ne bježi od svijeta već mu se posvećuje na dublji, sporiji i sveobuhvatniji način, pri čemu mu prizori iz vrta služe za bolje razumijevanje prirode svih stvari.
S velikom radoznalošću i pišući jednostavnim riječima Cees Nooteboom opisuje neposredne opažaje kroz koje dolazi do važnih uvida o ljudskoj prirodi i svijetu uopće.

Ljudska perspektiva ima zapanjujuću nedužnost, a pritom mislim prije svega na svoju, zato što shvaćam da zapravo smatram da Kasiopeja pripada balkonu moje kuće, kao što Orion u kolovozu uvijek oko pet sati silazi na prvu palmu i onda nestaje u smjeru mora.
Većinu zvijezda iza susjednih kuća ne poznajem zato što ih ne mogu vidjeti.

Njegovi sugovornici, uz one fizički prisutne, kao što su mladi Xec koji mu pomaže oko vrta ili fotografkinja i supruga Simone Sassen, čijim fotografijama je knjiga opremljena, uglavnom su književnici (Canetti, Celan, Joyce, Roth, Bernhard, Beckett, Shakespeare, Proust, Nabokov, Gombrowicz, Kafka, Borges…), odnosno njihove knjige, misli i rečenice o kojima sad ponovo promišlja uzimajući u obzir iskustvo motrenja vrta.
Tako primjerice u tvrdnji svog sunarodnjaka Harryja Mulischa kako se priroda nasmrt dosađuje, Nooteboom pronalazi pukotinu, smatrajući da je takva tvrdnja u sebi proturječna jer je dosada duševno stanje ljudi, i to takvo koje ima veliki kreativni učinak.


Prema biljkama koje već dugo nastanjuju vrt, poput palmi, kaktusa ili tridesetogodišnje juke, Nooteboom se odnosi posebno zaštitnički kao prema članovima najuže obitelji, spašava ih od najezde opasnih kukaca, osluškuje njihove glasove i pokušava im, koliko je moguće, osigurati optimalne uvjete za život i rast.


…iako ne mogu zamisliti da je moja deformirana juka mogla čitati Goethea, jedne sam je večeri čuo kako šapuće "mehr Licht".
(više svjetla)

Kroz nekoliko zapisa u središnjem dijelu knjige, pisac je izmješten u njemački zimski krajolik, ali i tamo se vraća mediteranskom vrtu i pokušava definirati i razumjeti vlastitu potrebu vođenja svog neobičnog dnevnika.


Ovdje je noćas opet pao snijeg, kao da se ono što je jučer napisano mora pobrisati.

Njegova odsutnost vidljiva je pri povratku, vrt je zapušten i potrebno ga je ponovo osvojiti.
Biljke su naizgled ravnodušne, ali moguće je osjetiti njihovo negodovanje, otpor i prijekor.
Naoružan trima novim knjigama o kaktusima s latinskim i njemačkim nazivima, ipak ne uspijeva dešifrirati vrste kojima njegovi bodljikavi prijatelji pripadaju.

Nadalje živim u neznanju… Oni su moje društvo.
Moji suvremenici imaju Facebook i Twitter, kad se opet vratim u svijet, gledam ih oko sebe u autobusima i vlakovima kako petljaju po svojim smartphoneima, njihove leteće prste i površna prijateljstva.
Ovi moji prijatelji mirno stoje i ne govore ništa.
Tu su.

"533 dana" Ceesa Nootebooma knjiga je zapisa koji u naizgled efemernoj događajnosti pronalaze dovoljno impulsa za živo i u jezičnom smislu očaravajuće bilježenje vanjskog i unutarnjeg svijeta.
Čitajući je svjedočimo ponovnom uspostavljanju danas krhke veze između čovjeka i prirode, između zbilje i književnosti, i ganutljivom otkrivanju savezništva sa stanovnicima vlastitog vrta.
 
 
Neil deGrasse  Tyson
Pisma jednog astrofizičara
Tanja Tolić
Neil deGrasse Tyson rođen je u prvom tjednu listopada 1958.
godine, kao i NASA.
Bile su mu tri godine kada je John Glenn prvi put obletio Zemlju.
Bilo mu je sedam kad je NASA izgubila astronaute Grissoma, Chafeeja i Whitea u tragičnom požaru kapsule Apolla 1 na lansirnom postolju.
Bilo mu je deset kad je NASA Armstronga, Aldrina i Collinsa poslala na Mjesec, a četrnaest kad je prekinula s putovanjima na Mjesec.
Kad je navršio šezdeset godina, svojoj je vršnjakinji napisao pismo i objavio ga na Facebooku.
To je pismo jedno od 101 pisma u upravo objavljenom hrvatskom izdanju njegove knjige "Pisma jednog astrofizičara" (Znanje, prijevod Ruđer Jeny).

U knjizi su, pojašnjava, odabrana pisma iz njegove prepiske, gotovo sva s potpunim neznancima, iz razdoblja duljeg od dva desetljeća, a većina je odabrana iz desetogodišnjeg razdoblja u kojem je adresa njegove e-pošte postala svima dostupna.
Tijekom tog vremena većina se upita odnosila na izravna znanstvena pitanja.
Na njih je odgovaralo stručno osoblje Haydenova planetarija u New Yorku kojim Neil deGrasse Tyson predsjedava kao ravnatelj.
Druga pisma, uglavnom osobne naravi, uključujući i ona koja se odnose na pojedina njegova predavanja, neku knjigu koju je napisao ili video u kojem se pojavio, korpus su pisama iz kojih je sastavio ovu knjigu.

Neka su pisma pisali ljudi ljutiti na cijeli svijet ili na nešto što je slavni astrofizičar rekao ili učinio.
Druga, pak, istražuju ideje i uvjerenja.
A ima i tužnih, osjetljivih i bolnih.
U mnogima se osjeća težnja koju, pojašnjava, svi katkad doživimo – potreba za razumijevanjem svojega mjesta na ovome svijetu i u ovome svemiru.
Za sva je pisma Neil deGrasse Tyson dobio dopuštenje da ih objavi.

Strukturno su "Pisma jednog astrofizičara" podijeljena u četiri veće cjeline, a svaka je cjelina podijeljena u tri manja poglavlja u kojoj su pojedinačna pisma tematski okupljena.
Neil deGrasse Tyson knjigu otvara intrigantnim korpusom pisama koje je naslovio "Nada".
U pitanju su dirljiva i vrlo osobna pisma, one vrste koja se šalje bliskoj osobi, ili bi se "izgovorila" psihoterapeutu ili duhovniku.
Autorski i urednički odabir je neobičan jer odgovori na ta pisma nisu astrofizičarev forte.


Dirljivo je, primjerice, pismo žene koja je provela trinaest dana u komi i s tog se "putovanja" vratila s nedobrim iskustvom pa pita astrofizičara zašto nas svemir pokušava ubiti (asteroidima ili virusima, npr.), ili pak pismo rastavljene samohrane majke koja strahuje od selidbe u novi grad, od toga hoće li imati čime prehraniti troje djece, jer je naumila pokušati upisati fakultet i neće od toga odustati makar morala pokušavati svake godine do svoje sedamdesete...
Razočaralo me što im Tyson odgovara suho, bez utjehe i ohrabrenja, često i klišejizirano; slično reagira i na pismo muškarca što je odrastao na govedarskoj farmi u zabačenim planinama Sjeverne Karoline, uvjeren da je proklet ili uskraćen jer ne uspijeva povjerovati u Boga.


Astrofizika, naravno, ne može odgovoriti na ovakve dvojbe i izazove.
Ne mora ni pokušavati odgovoriti, ali tu vrstu pisama – bez obzira na dobiveno dopuštenje – onda nije ni trebalo uvrstiti u knjigu.
Stječe se, naime, dojam da je astrofizičar pao kao žrtva vlastite taštine i popularnosti.
Dakle, početak "Pisama jednog astrofizičara" nije blistav, no kad se Tyson prebaci na njemu emocionalno neutralniji teren – i počne odgovarati kao znanstvenik i pedagog – pisma postaju dulja, detaljnija, zanimljivija i često urnebesno duhovita.


Primjerice, u novinskoj rubrici "Dragi Gradski dnevniče", piše o tome kako ga je u njegov ured u Astronomskom odjelu Sveučilišta Columbia nazvala starija žena s jakim brooklynskim naglaskom kako bi ga pitala za sjajan objekt koji joj je noć prije "lebdio" pred prozorom.
Znao je da je planet Venera u tom trenutku vrlo sjajan i u dobru položaju za promatranje na zapadnom nebu, ali joj je postavio još nekoliko pitanja kako bi potvrdio svoju sumnju.
Poslije probijanja kroz odgovore poput "Bio je malo više od krova Martyjevih delikatesa" zaključio je da sjaj, smjer, visina iznad obzora i vrijeme promatranja odgovaraju Veneri.


Shvaćajući da je u Brooklynu provela većinu života, pitao ju je zašto ga je nazvala baš tada, a ne bilo koji drugi put od stotina prilika kad je Venera sjajno blistala iznad zapadnog obzora.
Odgovorila je: "Nikad je prije nisam vidjela!" Njemu kao astronomu takva je izjava bila zapanjujuća.
Koliko dugo živi u svom stanu? "Trideset godina." Pa je li ikad prije pogledala kroz prozor? "Prije sam uvijek imala navučene zavjese, ali sad ih držim razgrnutima." Zašto su sad razgrnute? "S druge strane ulice bila je velika stambena zgrada, ali nedavno su je srušili.
Sad vidim nebo i doista je prekrasno."

Fantastična je i prepiska s piscem Andreijem Ansonom koji radi na scenariju o astronautu što putuje na Japet, veličinom treći Saturnov mjesec, kako bi istražio zagonetni signal izvanzemaljaca poslan s njegove površine.
"Poanta je u tome", piše mu Anson, "što bih htio da sve bude realistično, točno koliko je moguće." Tyson mu pomaže odgovorima na nekoliko pitanja o opasnostima na tako dugom svemirskom putovanju i zapravo mu napiše cijeli scenarij i riješi sve zaplete.

Izvanzemaljci i neobične nebeske pojave "brinu" mnoge autore pisama.
U ožujku 2005.
godine Dave Halliday iz New Jerseyja piše astrofizičaru kako je sredinom 1970-ih kao tinejdžer noću gledao sjeverno nebo.
Nagađa da je možda vidio kako naš planet bombardira meteorski roj.
Čuvajući uspomenu na tu zagonetnu viziju tri desetljeća, pitao se bi li mu Tyson mogao objasniti što je to ustvari vidio.
Odgovor je neočekivan.
Astrofizičaru nije poznata nijedna svemirska pojava slična viđenju koje je Halliday imao.
No na pamet mu pada nešto drugo: ima li Halliday možda duge trepavice? "Ako su vlažne i gledate u malen i sjajan izvor svjetlosti, prije nego što prođe kroz zjenicu svjetlost će proći kroz sitne kapi na trepavicama i stvoriti uzorak pokretnih žbica kotača.
Pokušajte.
To je najlakše postići kad izronite iz bazena na otvorenome."

U travnju 2009.
godine piše mu pak Lionel, gorljiv ateist, frustriran time što je prisiljen služiti se kalendarom utemeljenim na vjerskim osnovama, konkretno kršćanskima.
Lionel bi htio da znanost iznjedri pametniji sustav, s obzirom na to da danas znamo koliko je svemir star i kako su nastali Zemlja i svemir.
"Nastanak Zemlje trajao je barem stotinu milijuna godina.
Zato točan datum početka kozmičkog kalendara ne bi imao smisla – bilo bi to poput proslave nanosekunde (milijardinke sekunde) u kojoj ste rođeni.
Vrijeme potrebno da iziđete kroz porođajni kanal uvelike premašuje tu mjeru.
Zato se rođenje bilježi u najbližu minutu", odgovara mu Tyson.

Što se tiče prigovora na ime kalendara - kad učinite nešto dobro, bolje od ikoga prije vas, dobijete pravo da tome nadjenete ime.
"U doba nastanka gregorijanskog kalendara ateisti se nisu bavili kalendarom.
Naravno, oni se nikad uistinu nisu bavili kalendarima.
I zato su ateisti izvan ove priče, osim pri uvođenju kratice pr.
n.
e.
i n.
e.
– prije nove ere (što zamjenjuje pr.
Kr.) i nove ere (što zamjenjuje po.
Kr.).
Razmislite o tome da je Händelov Mesija jedna od najboljih ikad napisanih vokalno-instrumentalnih skladbi.
Baš kao i Bachova Misa u b-molu.
Ipak, ta djela ne bi postojala da nekoga nije nadahnuo Isus.
To nimalo ne umanjuje (ili barem ne bi smjelo umanjivati) ljepotu, briljantnost ni veličanstvenost tih glazbenih remek-djela.
Usto, kao ateist, sigurno upotrebljavate pozdrav 'zbogom', koja potječe od 's Bogom'.
Kao i sa svim drugim stvarima u životu, bitke valja pažljivo birati."

No, bitka s religijskim fanaticima jedna je od onih koje je Tyson odabrao, pa su mnoga od objavljenih pisama odgovor zašto Zemlja sigurno nije ravna, ili pak nije nastala prije 6000 godina kako piše u Bibliji, odnosno zašto bi se teorija evolucije trebala učiti u školi.
Pravednička i bijesna pisma ne stižu samo od vjernika, nego i protivnika – socijalizma.
Jedan čitatelj jako je ljutit što se iz njegova poreza izdvaja novac za američki svemirski program, kakva je korist od toga?!

Neil deGrasse Tyson strpljivo nabraja.
Svemirskim programom nadahnuto je, potaknuto, izumljeno ili omogućeno sljedeće: vremenske prognoze na kabelskom programu; satelitske karte (na bilo kojem programu) koje prate oluje, orkane i tornada; GPS-a i sustav za upozoravanje od sudara u automobilima; informacije o asteroidima što upravo jure prema Zemlji; aerodinamička učinkovitost avionskih krila; Google Maps...
I najvažnije: da nema svemirskog programa, ne bi više bilo ni nekih majki, baka, sestara, kćeri, prijateljica jer bi umrle od raka dojke.
Algoritam za analizu fotografija snimljenih iz svemira upotrebljava se, naime, za rano otkrivanje kanceroznih stanica.

Odgovarajući na pismo jednog odraslog sina kojem upravo umire majka – s kojom dugo nije bio blizak, a sad su se povezali jer oboje dijele znatiželju prema kozmosu i tako provode posljednje dane – astrofizičar prilaže dio jednog svojeg članka u kojem je pisao o "kozmičkoj perspektivi".
Nudi je kao utjehu i ovoga puta ona je uspjela.
Kozmička perspektiva, piše, pripada svima.
Ona je ponizna, duhovna – čak iskupljujuća – ali nije vjerska.
Omogućava nam da u istoj misli obuhvatimo i veliko i malo.
"Kozmička perspektiva otvara nam pogled u svemir, ali ne kao dobrohotnu kolijevku osmišljenu da podržava život, nego kao hladno, usamljeno i opasno mjesto, i tako svakoga od nas tjera da iznova procijeni vrijednost drugoga čovjeka.
Kozmička perspektiva pokazuje da je Zemlja tek zrnce pijeska.
Ali to je dragocjeno zrnce koje nam je u ovome trenutku jedini dom koji imamo." 

Kozmička perspektiva ne stavlja nas samo u gensko srodstvo sa svim oblicima života na Zemlji, nego također cijeni naše kemijsko srodstvo sa svakim još neotkrivenim oblikom života u svemiru, baš kao i atomsko srodstvo sa samim svemirom.
Mi smo zvjezdana prašina.
U tom kontekstu, piše Tyson u jednom drugom pismu, kad se pita što sve kao ljudsko biće može postići, nema na umu "rođake", nego sva ljudska bića.
"To je genska veza koja me zanima.
Genij Isaaca Newtona, hrabrost Ivane Orleanske i Gandhija, sportski uspjesi Michaela Jordana, govornička vještina Winstona Churchilla, suosjećanje Majke Tereze.
Nadahnuće za to što mogu postići tražim u cijelome ljudskom rodu – jer sam čovjek.
Nije me briga jesam li potomak kraljeva ili siromaha, svetaca ili grešnika, hrabrih ili kukavica.
Moj je život ono što učinim od njega."

Najbolja pisma Neil deGrasse Tyson piše djeci.
Od njih i dobiva brojna pisma.
Premda nije osobno degradirao Pluton s položaja planeta, svakako je sudjelovao u tom poniženju.
To ga je učinilo javnim neprijateljem osnovnoškolaca diljem zemlje.
Zanosno je pismo djevojčice zabrinute za stanovnike Plutona jer ako on više nije planet, gdje će oni živjeti?! Dirljivo je pismo Michaela C.
Hotta iz lipnja 2012.
godine koji se astrofizičaru ispričava zbog ružnog i nepristojnog crteža koji mu je kao desetogodišnjak poslao prije dvanaest godina, a na kojem ga je nazvao "usranim" jer je Pluton izbacio iz kategorije planeta.
"Dragi Michaele", odgovara Tyson, "samo se nejasno sjećam tog pisma – moj ormarić prepun je takve prepiske.
Usprkos tome toplo prihvaćam Vašu ispriku, dobro znajući da ste u to doba samo iskreno pokazali svoje osjećaje."

Mnogobrojna pisma – i djeci i odraslima – završava ovom rečenicom: "A kao što kažemo u svemiru, glavu gore!" Čini se kao dobar savjet.
"Pisma jednog astrofizičara" osvježavajući su kompendij – i astrofizike i ljudskosti.
 
Davor Slamnig
Čudovište
Tanja Tolić
U vremenu kad dobar dio knjiga ima životni vijek od godinu-dvije, a onda ih čitatelji zaborave, čini se nemalom pobjedom književnosti da ova zbirka priča doživljava novo izdanje na svoj četrdeseti rođendan.
Kako "Čudovište" diše danas, izranja li i dalje iz rijeke i postavlja li još uvijek nevinim djevojkama i njihovim dovitljivim zavodnicima tri pitanja u zamjenu za ispunjenje želje? Korespondiraju li ove priče s današnjicom, može li njihova jednostavna forma i složena metaforika dobaciti iz osamdesetih u novi milenij i nekoga nasmijati  ili barem razgaliti? Ukratko, pitanje je što je preživjelo.

Davor Slamnig (1956) ovu je zbirku od devetnaest priča prvi put objavio 1980.
godine u izdanju CDD-a.
Iz njegove biografije doznajemo da je intenzivnije počeo pisati 1977.
godine, a priče je objavljivao u omladinskom tisku, prije svega u zagrebačkom Poletu, koji je svojedobno pokrenuo i projekt Priče na 29 redaka.
"Čudovište" je ubrzo po objavi steklo kultni status (iako autor u jednom intervjuu tvrdi da nije svjedočio toj pojavi), a Slamniga prometnulo u jednog od najutjecajnijih autora kratke priče osamdesetih.

Otkad su svijetom zavladali užasi postmoderne, da iskoristim duhoviti naziv jedne fejzbučke stranice, gotovo je nemoguće išta definirati, pa tako i kratku priču.
Kratka priča, od engleskog naziva short story, originalno je bila naziv za kratku pripovjednu prozu, u najširem smislu, za razliku od duge proze, romana.
U užem smislu riječi, prema definiciji iz Hrvatske enciklopedije, kratka priča označava zaseban pripovjedni žanr koji se u 19.
stoljeću razvio iz nekih ustaljenih novinarskih i proznih oblika (crtice, anegdote, tzv.
trivijalne, fantastične i detektivske proze) i izvorno objavljivao na novinskim stranicama.
No već u 19., a sasvim u 20.
stoljeću, definicija se raspala jer se previše eksperimentiralo s formom.
Enciklopedijin natukničar, anonimno i melankolično, zaključuje kako je "kratka priča jednako teško odrediva prozna vrsta kao i roman; svojom eluzivnom i nestalnom formom otkriva suvremeni kaotični, nepredvidljivi doživljaj stvarnosti".

Klasikom kratke priče smatra se američki pisac Edgar Allan Poe.
U svojem smrtno ozbiljnom eseju "Filozofija kompozicije" daje upute za pisanje, tvrdo je logičan dok razlaže tu vještinu analizirajući, što drugo, nego svojeg "Gavrana".
On, pojašnjava, pisanje počinje razmišljanjem o utisku koji želi proizvesti, a potom o duljini, imajući čitavo vrijeme na umu jedinstvo predstave (što podrazumijeva da autor već na početku zna kako će završiti djelo i kakvu emocionalnu reakciju želi proizvesti u čitatelju).
Idealno bi bilo, piše, da se književno djelo može pročitati u jednom dahu, jer "ako se mora čitati u dva navrata, upliću se poslovi svakidašnjice, i cjelina je samim tim odmah razbijena".

Za stvaranje bilo koje vrste utiska, kaže Poe, neophodno je izvjesno trajanje, ali koliko bi trebalo trajati to trajanje? Drugim riječima, koliko kratka priča danas treba biti kratka, ili duga, da bi proizvela dojam na čitatelja? Davor Slamnig u svojem "Čudovištu" – to je prvi dojam – gotovo je profetski skratio formu, kao da mu je priče naručio duh (današnjeg) vremena: mnoge od njih su flash fiction (manje od tisuću riječi), kratke kratke priče koje se mogu pročitati "u jednom dahu", praktički "u jednom sjedenju" između dvije tramvajske stranice, autobusne sigurno.

Potom, priče u "Čudovištu" Slamnig redovito temelji na dosjetci što je, iako se u čitanju čini jednostavnim, u izvedbi izuzetno teško: da bi dosjetka funkcionirala, mora biti izvan klišeja; da bi bila izvan klišeja, potrebna je inteligencija i humor, no mnogo više originalan pa i eruditski um, u ovom konkretnom slučaju neobičan, otkačen pogled na svijet – Slamnig je kontrapunkt predvidljivosti, nemoguće je naslutiti kamo će krenuti njegove priče, uglavnom zato što je nemoguće naslutiti u kojem će se smjeru okrenuti njegova imaginacija.

Mnoge od tih dosjetki proizlaze iz jezične igre, Davor Slamnig od onih je pisaca što imaju dara za lingvistiku: pravo je osvježenje čitati nekoga tko "osjeća" materinski jezik do mjere da mu priča može izrasti organski; doslovce iz priče, govora.
U tom smislu autor "Čudovišta" ispunjava uvjet, danas vjerojatno već zastarjele definicije njemačkog teoretičara Andréa Jollesa, jednostavne forme: to su one književne vrste koje izvorno pripadaju usmenoj književnosti, usmenom jezičnom stvaralaštvu, takvom stvaralaštvu u kojem se ogleda stvaralačka moć samog jezika, kako prenosi Milivoj Solar u svojoj "Teoriji književnosti".
Izvorno, to su mit, legenda i bajka, što Davor Slamnig ne piše u "Čudovištu", ali se na to indirektno "poziva" uvodeći obilje fantazmagoričnih elemenata.

U Slamnigovim pričama šankovi oživljavaju i žderu šankerice, kreveti prijete progutati ljubavnike, a partvišima izrastaju zubi – nije bilo lako voljeti u osamdesetima, ali se moglo voditi ljubav kroz prostor/vrijeme, pomoću muzike.
Mnoge priče govore upravo o ljubavi koja je u Slamnigovoj verziji i lijepa i tužna, premošćuje vrijeme i izaziva egzistencijalne potrese, dirljivo je romantična ("Cajger na cajgeru") i brutalno realistična ("Neobično lijepa misao").
Pored muško-ženskih odnosa, autor se bavi i banana-traumama iz djetinjstva, krizama identiteta, razlikovanjem sebe od drugoga, muzikom koja magično manipulira stvarnošću, impersonalnom fizikom, skrivenim prolazima na licima, (ne)konvertibilnim iskustvima, popravljanjem i održavanjem satova i ljudi, ponekad miješa poeziju i prozu kao pivo i lozovaču ("efekt je snažan, ali nezdrav"), a sve je to uronjeno u humor čiji je smisao "u tome da se neka neugodna istina izreče i da onda ljudi shvate da se ona tiče i njih".
Sve su priče ironične, ponekad suptilno, a ponekad oštro poput dobro odmjerena šamara; mnoge su zafrkantske, no nimalo površne: to je zato što se ispod Slamnigovih dosjetki nerijetko krije crna kutija - dok je čitatelj otvara, otvara i ona njega.

Slamnigove priče lako odskližu u trip, no nije u pitanju manirizam: ispod zafrkancije te kratke priče dobro dijagnosticiraju osnovne ljudske probleme – možemo li se seksati a da si odmah ne obećamo ljubav (i ako možemo, hoće li nas za kaznu odmah ščepati pravosudno  čudovište iz moralne podsvijesti), znaju li majke doista najbolje (i ako znaju, moraju li nas pritom gušiti savjetima), kako riješiti egzistencijalne dvojbe oko provođenja slobodnog vremena (on želi doma, ona bi još tulumarila), je li u redu žrtvovati slobodu za pun želudac (makar bio tek kontemplativna svinja) i tko od nas ne gaji skrivenu nadu u besmrtnost (dok drugi nad njim, simbolički ili stvarno, oštri nož)?

U autorovim kratkim rezovima svijet je (bio) nastanjen zafrkancijom, ludizmom, lingvističkim eksperimentima, mješavinom ovozemaljskog i onosvemirskog – uz rizik tonjenja u sentimentalnost, nekad je ovdje, u stvarnosnom i književnom polju, bilo više igre.
To je možda najsnažnija poruka koju je čudovište iz Save prenijelo u novo tisućljeće – sigurno ćemo umrijeti, ali možemo li se prije toga barem zajebavati? Naša današnja čudovišta nemaju smisao za humor, ne nastanjuju više rijeke, nego uškopljena plivaju u fontanama ili, još gore, zakopana su u beton; čini se dalekom ta šuma u koju bi trebalo pobjeći u slučaju da se ne zna točan odgovor.

Slamnigovo "Čudovište", sredovječno prema nalogu vremena, nije ostarjelo ni dana.
Ne osjeća se da je zbirka napisana prije četrdeset godina: ovih devetnaest priča podjednako ostavljaju dojam inteligencije i lucidnosti kao i u osamdesetima, osim što su poneke od njih izgubile svoje toponime, jer nema više ni Kavkaza, ni Zvečke, ni Blata.
Zahvaljujući neobičnom umu svojeg autora preživjet će, sigurna sam, još četrdeset godina, i dalje uronjene u paradokse svijeta koje nikad nećemo riješiti, ali ćemo ih i dalje humorom pokušavati zaliječiti.
I desetljećima nakon što je izronilo iz rijeke, "Čudovište" je u mnogo čemu demonstracija spisateljske moći, gladi za svijetom i ludičke znatiželje.
Budite oprezni dok šećete pored Save, tko zna što bi vas moglo pitati.

* Tekst je originalno objavljen kao pogovor novom izdanju "Čudovišta".
 
Elizabeth Gilbert
Grad djevojaka
Tanja Tolić
U kultnom romanu Umberta Eca, "Ime ruže", radnja se vrti oko misterija vezanog za izgubljenu drugu knjigu Aristotelove "Poetike".
Taj spis vjerojatno nikad nije postojao, a ako jest, tvrdi pripovjedač Eco u romanu i pretpostavljaju neki istraživači, govorio je o komediji, o vrlinama smijeha.
Ubojica u romanu smiče svoje žrtve u nastojanju da ih spriječi u grijehu ugode: komedija, smijeh i radovanje, to je Aristotelova "izgubljena ruža".
Ne samo da se u romanu debatira o tome je li se Krist ikada nasmijao, i smije li se uopće pomisliti da se Isus ikad nasmijao, nego je smijeh i izvor sumnje.
Smijeh rastače tiraniju.

Toga sam se sjetila čitajući zadnji roman Elizabeth Gilbert, "Grad djevojaka", koji je u prijevodu Marine Horkić, krajem lanjske, tmurne godine objavio zagrebački VBZ.
Ako izuzmemo ljeto, naspram zimi utješno godišnje doba, i ironiju kao obranu protiv lažljivih i nemoralnih političara, smijeha lani nije bilo mnogo.
Od komedije smo uglavnom gledali apsurd.
Elizabeth Gilbert, objašnjava u pogovoru, pišući "Grad djevojaka" imala je namjeru napisati knjigu pitku kao koktel od šampanjca - laku i iskričavu, resku i zabavnu.
Roman je pisala dok se rastajala, pa zaljubila u najbolju prijateljicu Rayyu Elias i u čitavom periodu dok je Elias umirala od raka gušterače, a Gilbert se za nju brinula.
Ovo nisam navela da bih opravdala pjenušavu zabavu kontrapunktom patnje, iako smijeh često izrasta iz dubina naše tame.
Smijemo se zabavljati, čak i frivolno, osim naravno ako smo žene.

Upravo je to tema "Grada djevojaka", romana o djevojci, kasnije ženi, koja se u mladosti nesputano zabavlja i zbog toga plati cijenu.
Zvuči kao moralno-didaktička poslanica, ali nije.
"Grad djevojaka" govori ponajviše o dvostrukim kriterijima u društvu koji muškarcima dopuštaju da se zabavljaju, ali su žene zbog njih drolje.
U osudi su pritom najglasnije "sestre", druge žene, ili nas – žene – baš to najviše boli.
Gilbert je "Grad djevojaka" napisala prije #MeToo pokreta, a aktualnu situaciju na dalekom Balkanu nije mogla niti predvidjeti niti za nju vjerojatno zna.
No zanimljivo je čitati "Grad djevojaka" u trenutku kad se hrvatski predsjednik, funkcija bez značaja, svisoka postavlja prema holivudskim glumicama, uskraćujući im iz nedođije pravo na njihovu bol; osporavajući im, a da ništa o njima ne zna, njihovo iskustvo.
U sljedbi koja mu virtualno plješće na društvenim mrežama mnogo je i žena; u zemlji poharanoj siromaštvom, bez cjepiva i ikakvih etičkih normi, rasplamsao se novi pokret: uz hrabri domaći #MeToo, gdje glumice i studentice svjedoče o seksualnom zlostavljanju, imamo i anonimni, agresivni victim blaming – sama si je kriva, što nije pazila, što mu je dala.

"Grad djevojaka" smješten je u duboku, sigurnu prošlost.
Kad se hoće ispričati važna priča, nekad je pametno junaka smjestiti u vrijeme čija se emocionalna zapaljivost istrošila.
Godina je 1940.
i devetnaestogodišnju Vivian Morris upravo su izbacili s elitnog ženskog koledža Vassar.
Nije joj se učilo, radije je razmišljala o odjeći, frizuri i šminki.
Doslovce da je se riješe, roditelji je šalju u New York k teti Peg, u ono što će se pokazati kao leglo poroka – teta, naime, vodi posrnulo kazalište na Manhattanu, teatar Ljiljan, napučen glumicama, plesačicama i zabavljačicama koje vole piti, pušiti i neobavezno se seksati.

Vivian je, a tko ne bi bio, potpuno očarana tim šarolikim i nesputanim svijetom.
Sa sobom je ponijela šivaću mašinu, dar nekonvencionalne bake koje se ostatak obitelji uglavnom sramio.
Vivivan šije kostime, djevojke je zauzvrat uče vještinama koje se ne poučavaju na dosadnom Vassaru – ako ste mislili da gubitak nevinosti ne može biti urnebesno zabavan, onda će "Grad djevojaka" za vas doista biti pun pjenušavih iznenađenja.
Zabava je na vrhuncu kad Vivian učini grešku: ne zbog zlobe, nego neiskustva srca.
Kako to već biva kad su u pitanju žene, odmazda će biti temeljita, strašna i poništavajuća.
Patrijarhat je, ne zaboravimo, toliko toksičan ne (samo) zato što je u pitanju dominacija muškaraca, nego zato što ga stoljećima održavaju žene, čuvarice patrijarhata.

"Ono što ti jesi, Vivian, to je tip osobe.
Da budem preciznija, ti si tip ženske.
Zamorno čest tip ženske.
Misliš li da već nisam sretala žene tvoga tipa? Ta vaša vrsta uvijek će se šuljati uokolo, igrati svoje dosadne, vulgarne igrice, stvarati svoje dosadne, vulgarne male probleme.
Ti si tip žene koja ne može biti prijateljica drugoj ženi, Vivian, jer će se uvijek igrati igračkama koje nisu njezine.
(...) Želiš li znati što bi trebala učiniti, Vivian, kako bi prestala biti tip osobe i umjesto toga postala stvarnom osobom? (...) Ne postoji ništa što možeš učiniti.
Ma koliko se trudila steći pravu vrijednost tijekom života, to ti neće uspjeti.
Nikad nećeš biti nešto.
Nikada nećeš biti osoba ma i od najmanjeg značaja."

Vivian su, dakle, obavijestili da nije ljudsko biće – i ne samo to, nego da će zauvijek biti ništa.
Prljava mala drolja izbačena je iz igre; muškarcu je dopušteno ostati.
"Naravno, tada nisam prepoznavala to licemjerje.
Ali, Bože moj, danas ga itekako prepoznajem", i tu počinje Vivianina priča.
Sad u poodmaklim godinama života, Vivian čitatelju – i jednoj posebnoj osobi – kazuje svoju priču i prisjeća se tih davnih događaja koji su je promijenili i u konačnici je doveli do ljubavi njezina života; ljubavi različite od svih drugih.
"Bilo kako bilo, u nekom trenutku svog života žena se naprosto umori od toga da se stalno stidi same sebe.
Nakon toga slobodna je postati ona koja uistinu jest", govori Vivian.

Trebat će proći mnogo godina da junakinja "Grada djevojaka" postane iskrena osoba.
To što je bilo potrebno vrijeme, nije imalo nikakve veze s moralom, nego s time što je istina često užasavajuća.
Dugo će hodati svijetom u tijelu sazdanom od tajni, stida, žalost i starih, nezacijeljenih rana.
Putem će naučiti da žene, kad se okupe bez muškaraca, ne moraju biti ništa određeno; mogu naprosto biti.
Najvažnija lekcija bit će ona o polju časti: to nije mjesto na kojem se igraju djeca, jer djeca nemaju časti, ali da bi odrastao, čovjek mora zakoračiti na to polje.
"Bude li izazov pretežak, uvijek možeš izaći iz njega i tad ostaješ dijete.
Ali želiš li biti osoba s karakterom, bojim se da je to jedini način.
Ali, može biti bolno."

Na koncu, kaže junakinja "Grada djevojaka", svi ćemo biti pozvani da izvedemo nešto neizvedivo.
To neizvedivo Gilbert je sažela u posljednjih pedesetak, zadivljujućih stranica romana.
Tu naglo prestaje pjenušava zabava, a počinje jedna od najljepših, i najneobičnijih, ljubavnih priča koje sam ikad pročitala.
To je, znamo, i inače Gilbertičin forte, ali i njezin krimen (barem kad je prosuđuju intelektualci i literarni snobovi).
Iznimno nadarena i nagrađivana spisateljica, Gilbert se ne stidi pisati o onome što se obično smatra frivolnim – najčešće je to romantična ljubav, a kako to nerijetko povezuje s potragom za smislom (u memoarima "Jedi, moli, voli" to je na kraju izjednačila...), i pritom čitatelja zaplavljuje nefiltriranim emocijama, lako je pasti u klopku prosudbe da je sve to melodramatični kič.

Ta radosna Vivian, lažno optužena da je površna i praznoglava, ponudit će na kraju romana rijetko viđen čin sućuti.
Nije to Aristotelova izgubljena komedija, ne valjamo se u krilu prštavoga  smijeha, ali nema samilosti bez vrline radosti.
Govorim, naravno, o onoj vrsti radosti što izrasta iz ljubljenja života, koja omogućuje da do drugih dopiremo slušanjem, da se preobražavamo u "nepresušan zdenac od čovjeka – hodajuću ispovjedaonicu koja je mogla prihvatiti ma što ja rekla, bez osude i uzrujavanja".
 
 
Lara Prescott
Čuvarice tajni
Tanja Tolić
"O, kakva je to bila ljubav..." govori na kraju slavnoga romana Borisa Pasternaka njegova junakinja Lara Antipova, prisjećajući se odnosa s Jurijem Živagom.
"...slobodna, neobična, ni na koju drugu nalik! Oni su mislili kao što drugi pjevuše.
Oni su voljeli jedno drugo ne po neizbježnosti, ni po 'plamenu strasti', kako se to pogrešno opisuje.
Oni su se voljeli zato što je tako htjelo sve oko njih: zemlja pod njima, nebo nad njihovim glavama, oblaci i drveće.
Njihova ljubav sviđala se okruženju možda i više no njima samima.
Neznancima na ulici, daljinama što se otvaraju u šetnji, sobama u koje su useljavali i u njima se sretali."

Crveni car, Staljin, Pasternaka je u doba Velike čistke 1937., u kojoj je pobio između 680 tisuća i 1,2 milijuna ljudi, poštedio uz danas slavne riječi: "Ne dirajte tog stanovnika oblaka!" Ili, u drugoj verziji: "Pustite na miru svetu budalu!" No Pasternak nije bio ni luda ni van dodira s realnošću; dobro je znao što čini.
U pogovoru romanu "Doktor Živago", u izdanju Školske knjige iz 2006.
godine, prevoditelj Milan Mirić piše: "Pasternak je bio nesvakidašnje književno obrazovan, duboko svjestan svoga sovjetskoga, ljudski beznadnog socijalnog okružja da ne bi znao što je napisao i što može očekivati.
O tome je prijateljici, njemačkoj književnici Renati Schweitzer, oprezno napisao: 'Pojava knjige neće izazvati samo radost, već i stanovite napade.
Napade političke od komunistički orijentiranih krugova, napade estetske zbog svoje starinske naivnosti, jednostavnosti, prozračnosti jezika, dosadnih banalnosti i plitkosti...
Ne želim umarati ni sebe ni Vas dugačkim pismom, inače bih Vam objasnio zašto je ta knjiga, govoreći o najvažnijim stvarima zbog kojih se u našem stoljeću prolilo toliko krvi i počinilo toliko ludosti, morala biti napisana na krajnje jednostavan i jasan način.'"

Slučaj Živago dokaz je da romani nisu samo knjige, nego nekad i oružje.
A o tome kako je roman Borisa Pasternaka postao oružje Zapada u borbi protiv sovjetskog režima američka spisateljica Lara Prescott napisala je također roman, "Čuvarice tajni" (Znanje, 2020., prijevod Lidija Milenkov-Ečimović), koji je odmah po objavi postao bestseler.
Ne bez razloga.
Iako je u pitanju prvijenac, Prescott – kojoj su roditelji nadjenuli ime Lara upravo po Pasternakovoj junakinji – vrlo je vješto iz CIA-inih dokumenata i biografija aktera složila pitku priču koja, gotovo dokumentaristički, prati jednu od najvažnijih špijunsko-književnih akcija u prošlom stoljeću.
CIA je, naime, 2014.
godine objavila devedeset i devet dopisa i izvještaja koji su se odnosili na tajnu misiju Živago.
Peter Finn i Petra Couvée na temelju tih dokumenata napisali su knjigu "The Zhivago Affair", a upravo dok je gledala objavljene dostupne dokumente – sa zacrnjenim ili izbrisanim imenima i detaljima – Prescott je prvi put dobila ideju da popuni te praznine fikcijom.

Radnja "Čuvarica tajni" počinje 1949.
godine na istoku, uhićenjem Pasternakove ljubavnice Olge Vsevolodovne Ivinskaje, a završava u zimu 1965.
godine na zapadu, premijerom filma "Doktor Živago".
Iako ima nekoliko pripovjedača, roman Lare Prescott u osnovi naizmjence  prati zbivanja oko romana u Rusiji i Sjedinjenim Državama, a različite perspektive i narative poput grčkog kora ujedinjuje "grupni  pripovjedač", daktilografkinje iz Odjela za Sovjetsku Rusiju, koji povremeno sažima i komentira događanja, ili nam pak otkriva ono što nam drugi naratori ne bi mogli ispripovijedati.
Iako Prescott čvrsto drži uzde svojeg romana, ta razlomljena struktura pripovijedanja mogla bi biti izazov za neredovite čitatelje, one koji knjige ne čitaju u kontinuitetu zbog obveza i manjka vremena.

Naime, "Čuvarice" su napisane jednostavnim, lakočitljivim stilom, no mnogo je likova i Prescott, uz osnovnu temu o Pasternakovu romanu, obrađuje njih još nekoliko: život u sovjetskoj Rusiji, izdržavanje kazne u gulagu, Hladni rat, špijuniranje, položaj obrazovanih žena u obavještajnim agencijama, društveni položaj žena općenito na zapadu pedesetih godina i još jednu izuzetno važnu temu koju ne mogu navesti da ne pokvarim čitanje romana.
Dojam je da Prescott, kao i većina književnih debitanata, pati od pretjerane ambicioznosti prvog romana: želi pisati o svemu što joj je važno; sad, odmah.
Zbog toga se ta zadnja važna tema, o kojoj ne mogu pisati, čini kao suvišan motiv u romanu, jer skreće pažnju sa središnje teme.
Uopće nije suvišan, autorica u bilješci na kraju dobro argumentira i zašto ga je uvela, ali mislim da nije dovoljno dobro obrađen kao podzaplet.

Čitatelj se, dakle, na Istoku najprije upoznaje s ljubavnom pričom Olge Vsevolodovne Ivinskaje, koja radi u uredništvu časopisa Novi svijet, i oženjenog pisca Borisa Pasternaka što piše svoj slavni roman "Doktor Živago" za koji će dobiti Nobelovu nagradu za književnost.
Rusko Ministarstvo državne sigurnosti, smješteno u Lubjanki – najvišoj zgradi u Moskvi, najvišoj "zato što se iz podruma vidi sve do Sibira" – uhiti Olgu kao oblik pritiska na Pasternaka.
Od nje žele saznati što Pasternak piše u tom "antisovjetskom" romanu.
Pod optužbom da su ona i Pasternak vodili antisovjetske razgovore i da su planirali pobjeći u inozemstvo, Olga je osuđena na pet godina u logoru za preodgoj u Potmi, šest stotina kilometara daleko od Moskve.
Međutim, prije isteka njezine kazne umire Staljin, pa u logoru provede tri umjesto pet godina (nakon Staljinove smrti nove vođe oslobodile su milijun i pol zatvorenika).

Istodobno na Zapadu, sredinom 1950-ih, pratimo sudbinu Irine Drozdove koja dolazi u Agenciju na radno mjesto tajnice u daktilografski ured.
 Iako rođena u Americi, Irina je ruskoga porijekla, oca su joj ubili sovjeti, pa je Agencija regrutira da postane špijunka, "lastavica", u čemu će je poučavati najbolja od svih – Sally Forrester.
"Lastavica" je žena koja koristi svoje bogomdane talente kako bi prikupila informacije – "talente koje sam skupljala još od puberteta, razradila u dvadesetima i zatim usavršila u tridesetima.
Ti muškarci su mislili da iskorištavaju mene, ali uvijek je bilo obrnuto; moja moć ih je natjerala da misle da nije tako."

U Agenciji su tada – gotovo nevjerojatno iz današnje perspektive – vjerovali da knjige mogu biti oružje, da svijet književnosti može promijeniti tijek povijesti.
Možda zato što su Rusi, kako govori Irinin zaručnik Teddy, cijenili književnost kao što su Amerikanci cijenili slobodu: "Washington ima svoje kipove Lincolna i Jeffersona", rekao je, "dok Moskva odaje počast Puškinu i Gogolju." Agencija je udvostručila aktivnosti na području meke ratne propagande, koristeći se umjetnošću, glazbom i književnošću za ostvarivanje svojih ciljeva.
Cilj je bio istaknuti da sovjetski sustav ne dopušta slobodno razmišljanje – da "crvena država" ometa, cenzurira i proganja čak i svoje najveće umjetnike.

U praksi to izgleda tako da Agencija ubacuje letke u meteorološke balone i šalje ih preko granice gdje bi se rasprsnuli i raspršili svoj sadržaj iza Željezne zavjese.
Potom je knjige zabranjene u SSSR-u poštom slala iza neprijateljskih linija.
Onda potiče ljudi iz vlastitih redova na osnivanje izdavačkih kuća; Agencija je postala svojevrstan književni klub s tajnim budžetom.
A onda je došao Živago.
 "Na prvi pogled nije bilo očigledno kako potresna priča o velikoj, nesuđenoj ljubavi između Jurija Živaga i Lare Antipove može poslužiti kao oružje, ali Agencija je uvijek bila kreativna.
U prvom internom dopisu Živago je opisan kao 'najheretičkije književno djelo nekog sovjetskog pisca nakon Staljinove smrti' i rečeno je da ima 'veliku propagandnu vrijednost' zbog svog 'pasivnog, ali prodornog razotkrivanja učinka sovjetskog sustava na život osjećajnih, inteligentnih građana'.
Drugim riječima, bio je savršen."

U trenutku kad Agencija dozna za Pasternakov roman, već se priprema njegovo tiskanje na talijanskom jeziku.
Taj je dio povijesti dobro poznat: novinar Sergio D'Angelo prevodio je objave Radija Moskve za emisije na talijanskom jeziku, ali je u Sovjetski Savez došao iz još jednog razloga – želio je biti književni agent.
Njegov poslodavac, Giangiacomo Feltrinelli – nasljednik drvne industrije i osnivač nove izdavačke kuće – želio je pronaći sljedeći moderni klasik i bio je uvjeren da dolazi upravo iz Rusije.
"Pronađi mi sljedeću 'Lolitu'", rekao mu je Feltrinelli, pa je D'Angelo pronašao "Doktora Živaga", o čemu je i sam napisao knjigu "The Pasternak Affair" (kojom se Prescott također poslužila u pisanju svojeg romana).

Agencija je napravila nešto drugo.
Primjerke "Doktora Živaga" na ruskom jeziku pripremila je u New Yorku, potom ih tiskala u Nizozemskoj i zatim dostavila u sigurnu kuću u Haagu.
Tristo šezdeset pet primjeraka romana tiskano je i uvezeno u plave platnene korice – točno na vrijeme za završetak Svjetskog sajma 1958.
u Bruxellesu, gdje su špijuni zabranjenu knjigu raspodijelili Rusima koji su došli posjetiti sajam.
To je bila prva Svjetska izložba nakon rata, i po procjenama se očekivalo da će je posjetiti četrdeset milijuna turista iz svih krajeva svijeta.

Kao što je Pasternak u "Doktoru Živagu" odbacio socijalistički realizam u korist pisanja o likovima koji su živjeli i voljeli prema nahođenju svog srca, neovisno o utjecaju države, tako i Lara Prescott u "Čuvaricama tajni" daje glas sporednim igračima u velikoj hladnoratovskoj shemi.
U dijelu priče sa zapadne strane, radnju nose žene, "cure", kako su ih zvali muškarci iz Agencije.
Iako su im na razgovorima za posao postavljali samo jedno pitanje: "Znate li tipkati?", Prescott te anonimne žene pretvara u punokrvne junakinje, uključujući u historiju i žensku stranu povijesti.
Na istočnoj strani, žensku stranu priče nosi Olga: zaljubljena žena koja je dvaput završila u gulagu zbog ljubavi prema muškarcu.
Žene u ovom romanu, nažalost, nisu imale privilegiju biti stanovnice oblaka.
 
Négar Djavadi
Dezorijentalna
Tanja Tolić
"Ja sam unuka žene rođene u haremu." Ta je žena, Nur, bila trideseto dijete vlasnika harema Montazemolmolka, što je živio u zelenom Mazandaranu, pokrajini na sjeveru Irana omeđenoj Kaspijskim morem i okruženom planinskim masivom Alborz.
Nur je bila prvo dijete koje je naslijedilo očeve plave oči i zato joj je otac, osobno, dao ime, iako je kao i sva djeca rođena u blatu, iznad lavora.
Sa svojih četrdeset i osam godina Montazemolmolk je napokon u naručju držao dijete o kojemu je u potaji maštao, dijete čiji će pogled zauvijek podsjećati na njegov.

Te će plave oči postati opsesija obitelji Sadr koju čini šest Nurinih sinova, šest stričeva.
"Modre su oči postale brend, etiketa, potvrda izvornosti proizvoda.
Šezdesetih godina, dok su riječi poput kromosom i gen ulazile u iranski vokabular, braća Sadr i dalje su vjerovala da je boja njihovih očiju božansko obilježje koje nema nikakve veze s tim genetskim cirkusom.
(...) Oženili su se ženama smeđih očiju, ali nisu shvaćali zašto im se rodila smeđooka čeljad.
Neumorno su pravili djecu, kao da traže pravdu, sve dok im se ne bi rodilo jedno modrooko, a zatim bi išli po još jedno.
Nur je voljela samo modrooke unuke."

Na dan kad je Nur umrla, Stricu Broj 4, Dariusu, i njegovoj ženi Sari, rodila se treća kći, Kimiâ.
Već nakon prve kćeri, Leïli, Darius više nije htio imati djece, no Sara je u brak vjerovala samo zato što je vodio do ženske svrhovitosti, majčinstva, pa je nakon Leïli, gotovo prevarom, uslijedila druga kći Mina, a onda i treća trudnoća od koje je Darius, i sam pod kletvom plavih očiju, očekivao da na svijet donese sina.
Da čeka sina, bila je uvjerena i Sara, no u  obratu sudbine, možda baš zato što je na dan trudova umrla Nur, Sara je na svijet donijela i treću djevojčicu, Kimiju, potpuno suprotno od vezirove kćeri koja je perzijskom vladaru Šahrijaru, nakon što mu je tisuću i jednu noć pripovijedala priče, rodila tri sina.

Smeđooka Kimiâ naša je pripovjedačica, moderna Šeherezada.
Kao i u originalnoj zbirci, i u romanu "Dezorijentalna" iranske spisateljice, scenaristice i redateljice Négar Djavadi, mnogo je anegdota, legendi, poučnih pripovijesti, nešto manje onih šaljivih, svakako manje bajki; mnogo je sirovih emocija što govore o životu i smrti, uglavnom tako da razdiru.
Djavadi je rođena u Iranu 1969.
godine, u Teheranu je pohađala francusku školu, što će se pokazati mudrom odlukom za budućnost.
Roditelji su joj bili oponenti Šahova, a zatim i Homeinijeva režima, kao i Darius i Sara u romanu, pa je Négar Djavadi, u dobi od jedanaest godina, s majkom i sestrom pobjegla iz Irana preko kurdistanskih planina da bi se u Parizu pridružila ocu koji je već prije bio prisiljen potajno napustiti zemlju.

"Dezorijentalna", objavljena prije četiri godine, u Francuskoj je doživjela velik uspjeh, osvojila cijeli niz nagrada, a časopis Lire proglasio ju je najboljim prvim romanom 2016.
godine.
Potpuno opravdano, jer "Dezorijentalna" je izniman roman, književni dragulj koji je stigao hrvatskim čitateljima, u izdanju nakladničke kuće MeandarMedia i divnom, poetičnom prijevodu Vande Mikšić, baš za kraj godine.
Da je ranije bio dostupan i da sam ga prije pročitala, sigurno bih ga uvrstila u nekoliko izbora najboljih knjiga u 2020.
godini koje sam pisala za različite novine.

Prvi roman Négar Djavadi razlomljene je strukture: pripovjedačica nam odmah na početku jasno daje do znanja da je svrha njezine pripovijesti doći do Događaja koji se zbio u pariškom 13.
arondismanu 11.
ožujka 1994.
No, za to joj treba vremena i neka budemo strpljivi s njom.
Kao i originalna Šeherezada, i Kimiâ pripovijedanjem spašava život: u jednom dijelu doslovce, jer s majkom i sestrama bježi za ocem u Francusku nakon Iranske revolucije.
Spašava život i bilježenjem sjećanja; u bijegu ništa nisu ponijele, nema više nijedne fotografije koja bi svjedočila o njihovu životu u Iranu, u Francuskoj su dezorijentirani, izmješteni i iščupani, ne kao imigranti, nego kao egzilanti.

Konačno, tu je i treći razlog: sjećanja su istodobno jamstvo života i prijetnja smrti, paradoksalno i stvarno objedinjeni u traumi.
Šeherezada je šahu priče prekidala svako jutro, na najzanimljivijem dijelu, zato da bi kupila još jedan dan života; Kimiâ sve priče započinje i prekida novim pričama zato što pati od, kako ga ona zove, vijetnamskog sindroma – "kao adolescentica sam imala dojam da se centar za osjećaje u meni sasušio a da nisam ni primijetila".
Posttraumatski sindrom, znamo, bomba je bačena u tijelo, svako malo izaziva stotine sitnih eksplozija; stvara rasap i disocijaciju u ličnosti.
Ako se može uspostaviti koherentnost, vratiti kauzalnost priči, spojiti uzrok i posljedica, popuniti rupe u sjećanju, može se i iscijeliti od traume.

Čvrsta točka ove priče pariška je klinika za neplodnost u kojoj Kimiâ sjedi dok nam pripovijeda što je bilo.
Kimiâ nema snage za brak, debelo kasni za svojim sestrama koje su odavno posegnule za prokušanim receptom – protiv gubitaka i smrti najbolje se bori proizvodnjom novoga života.
Iako nije naslijedila plave oči Sadrova, Kimiâ je naslijedila jednu drugu "kletvu": trebala je biti dječak, a rodila se kao djevojčica; još kao mala znala je da je djevojčica, ali nekako je vjerovala da će odrasti u muškarca.
Sad sjedi u klinici za neplodnost i u krilu drži tubu punu isprane sperme seropozitivnog muškarca.
Dijete kojem se nada na pragu četrdesetih godina možda će izvesti čudo majčinstva, jedino čudo u koje je njezina majka vjerovala, a ta beba, nada se, mogla bi je napokon usaditi, ne u francusko tlo, ali moguće u ono obiteljsko iz kojeg je pobjegla na pragu puberteta.

U Kimiji jedinoj više ne teče njihov svijet – perzijski, iranski – ni njihov jezik, tradicije, vjerovanja, strahovi, ali teku njihove priče.
Ona je ta koja je najbolje upamtila pripovijesti Strica Broj 2, prenijela ih preko granice kao skriveno blago, recitirajući ih u sebi noću još dugo nakon što je napustila Iran kako ih ne bi zaboravila.
"Pripovijedati sadašnjost znači vratiti se duboko u prošlost, prijeći granice, preletjeti planine i doći na ono golemo jezero koje nazivaju morem, vođena bujicom slika, slobodnih asocijacija, organskih trzaja, udubina i izbočina što ih je vrijeme isklesalo u mom sjećanju.
(...) U svakom slučaju, moje sjećanje nosi toliko priča, laži, jezika, iluzija, života u ritmu egzila i smrti, smrti i egzila, da baš i ne znam kako razmrsiti konce." U govorenju svoje priče, Kimiâ slijedi naputak svojega oca: "Bolje slušamo očima nego ušima.
Uši su šuplji bunari, dobri za brbljarije.
Ako imaš nešto reći, napiši."

"Dezorijentalna" je, vjerujem, osvojila francusku kritiku i čitatelje i zato što je dobro odmjeren šamar "druge" kulture onoj dominantnoj.
Nemojmo zaboraviti da je upravo Francuska pružila utočište Homeiniju nakon što ga je Sadam Husein protjerao iz Iraka, ni činjenicu da je Iran postao središtem odmjeravanja snaga velikih sila zbog kontrole nad naftom.
Pahlavi je došao na vlast 1925.
nakon što je dinastija Kadžar turkmenskog podrijetla potjerana na poticaj Britanaca; u kolovozu 1941.
potjeran je i sam Reza-šah, ovaj put zahvaljujući savezu Britanaca i Rusa, a na vlast je doveden njegov sin Mohammed Reza koji se 1965.
skromno proglasio Kraljem nad Kraljevima.
Homeini je pak iz pariškoga predgrađa Neauphle-le-Châteaua organizirao rušenje iranske monarhije.

Dezorijentalna iz naslova direktna je, naravno, referenca na dezorijentiranost koju obitelj Sadr, najviše Kimiâ, osjeća u francuskom životu.
To što Kimiâ mora odgovarati na glupa pitanja poput "Kakva je situacija u Iraku nakon rata i pada Sadama Huseina?", jer sugovornik ne razlikuje Irak i Iran, ili što njezina sestra Mina usred sata mora odgovarati školskoj kolegici kako podnosi dolaženje na nastavu bez vela, odnosno zašto jede šunku u školskoj kantini, manji su problemi.
Veći je integracija.
"Jer da bi se čovjek integrirao u neku kulturu, prvo se mora, iza toga čvrsto stojim, dezintegrirati, barem djelomično, iz svoje.
Razdvojiti se, rastaviti, razdružiti.
Svi oni koji pozivaju imigrante da učine 'napore da se integriraju' ne usuđuju se pogledati ih u oči i tražiti od njih da za početak učine te nužne 'napore da se dezintegriraju'." Iskorijenjenost je, govori Kimiâ, dovela ne samo do toga da budu stranci među drugima nego i stranci jedni drugima.
"Obično se misli da velike boli čvršće povezuju.
U egzilu to nije točno.
Opstanak je osobna stvar."

Iranac, piše Négar Djavadi, ne voli samoću ni tišinu – pri čemu se svaki zvuk osim ljudskoga glasa, pa čak i buka prometnoga čepa, smatra tišinom.
"Ta sklonost brbljanju bez kraja i konca, bacanju rečenica u zrak poput lasa ususret drugome, pripovijedanju priča iz kojih, kao babuške, izranjaju uvijek nove priče, zacijelo je način da se pomiri sa sudbinom koja je uvijek bila u znaku invazija i totalitarizma.
Poput Šeherezade koja se služila riječju ne bi li umaknula krvavoj osveti kralja Šahrijara prema ženama iz kraljevstva, Iranac se osjeća zatočen u egzistencijalnoj i svakodnevnoj dilemi 'govori ili umri'.
Pripovijedati, prepričavati, konfabulirati, lagati u društvu u kojemu je sve zasjeda i korupcija, gdje i sam odlazak po maslac može prerasti u noćnu moru, znači održavati se na životu.
To znači izigrati strah, pronaći utjehu gdje se već nalazi, u susretu, priznanju, trljanju vlastitog postojanja o tuđe.
To znači i pripitomiti drugog, razoružati ga, spriječiti ga da naudi.
Dotle tišina znači zatvoriti oči, leći u svoj grob i spustiti poklopac."

Kimiâ je dobila ime prema arapskom Al-kimiya, alkemija, što potječe od grčkog khemia, crna magija, a to pak dolazi od egipatskog kem, crno.
Dakle, Kimiâ.
Umijeće pročišćavanja Nečistog, pretvaranja Kovina u Zlato, Ružnog u Lijepo.
Svemu tome čitač svjedoči čitajući "Dezorijentalnu".
Na djelu je velika preobrazba, koja podrazumijeva povratak u totalitet, cjelinu veću od kaosa.
Divan roman.
 
Dorta Jagić
Noć na Zemlji
Nada Topić
"Noć na Zemlji" Dorte Jagić formalno je moguće čitati kao nastavak njenih knjiga poetskih putopisa i eseja "Prolazi, pukotine" i "Veće od kuće" u kojima se bavila različitim prostorima, ljudima i pojavama.
U novoj knjizi zanima je fenomen noći, koja nije ništa od nabrojenog.
Noć je vrijeme tame u koju Zemlja ulazi kad okrene leđa Suncu, i stoga je pogrešno reći da noć pada ili se spušta, noć je vječna je jer uvijek jedan dio Zemlje u tami.
U tu vječnu noć Dorta Jagić ulazi maslinastozelenim taksijem u prvom od trideset i sedam zapisa nagovještavajući da će biti riječ o fantastičnoj vožnji kroz filmove, knjige, gradove, slike, ljude, začudne i bizarne situacije.

Istraživanje noći u prvom dijelu knjige započinje njenim postankom, pa tako, među ostalim, svjedočimo zamišljenoj večeri, gozbi grčkih filozofkinja iz 5.
i 6.
st.
pr.
Krista  na kojoj se raspravlja o ženskom aspektu noći (la nuit, la noche, la notte, noć, imenice su ženskog roda).
Protagonistice i protagonisti zapisa koji slijede bezimeni su noćni ljudi koje autorica susreće u šetnjama gradskim ulicama, jednako kao i slavni glumci, redatelji, pisci, slikari, glazbenici, znanstvenici koji joj se ukazuju dok pažljivo ispituje građu noći koristeći sav raspoloživ alat, počevši od vlastitog nosa (Samo trebaš cunjati, šuljati se noću gradom s nosom kao kamerom…).
Mirisi noći, noćne biblioteke i tržnice, noćne životinje, sav nevidljivi i nepomični pokrov Zemlje koji noću oživi izložen je i osvijetljen na stranicama ove knjige, i to ne hladnim kirurškim svjetlom već blagim i prigušenim, kako se ne bi narušilo njegovo prirodno kretanje.

Drugi dio knjige otvara zapis o krevetu, letećem tanjuru za posluženo ljudsko meso, željno sna i užitka, neizostavnom rekvizitu noći, na kojem noć čini bespomoćnim i diktatore i najokrutnije ubojice koji moraju predati svijest, obješene gubice na jastuku, kako piše u jednom ranijem zapisu.
Neke su noći za pamćenje i zato ih se autorica do u detalja sjeća, primjerice noć u kinu s najboljom prijateljicom iz djetinjstva, zatim listopadska nedjeljna noć na Kvatriću kada se onesviještena djevojka ukazala kao Millaisova Ofelija okružena bijelim i ružičastim ljiljanima ili noć u podne, promatranje pomrčine sunca s obale mađarskog Balatona.
Među duljim zapisima izdvajaju se Ponoć u Parizu i Noćno križanje sa zdencem – zapisi s Kustošije koji donose neke od najdojmljivijih uvida.

Naš svijet, tako napadno civiliziran i iskusan, nudi destiliranu povijest kao ispašu, kao hranjivu tvar.
Ne daje nam na šivanje velike prašne bale povijesti, nego nam prodaje ukroćenu, dobro izrezanu i ispeglanu povijest.
Onu za koju stojimo u glupom redu i plaćamo ulaznice.

ili

Zbog zavjese noći, na ovom sam balkonu slobodna od svojih biografskih natuknica, rana, zamki, nagona, nada, znanja.
Čak i od raspolovljenosti na noćno i dnevno biće.
Na slabo i jako, javno i privatno.
Slobodna od rascijepljenosti na donju i gornju Dortu.

Fantastični elementi u zapisima Dorte Jagić najizraženiji su u trećem dijelu knjigu u kojem autorica susreće Rilkea pod svojim zagrebačkim balkonom, u Splitu razgovara s Enzensbergerom, šeće s Lynchom, pregovara sa Šeherezadom u bijegu…  U zapisu Iza ugla, zrcalo neobičan slijepi stranac staklenih zubi-zrcala upitat će je: Muher Dorta, zašto u hrvatskoj književnosti nema više fantastike? Odrekli ste se čuda, labirinata i zrcala.
Za šaku stvarnosti.
Tim riječima autorica podcrtava i legitimira vlastiti narativ ispunjen nadrealnim prizorima i situacijama.

Dorta Jagić kroz svoje nokturalne zapise ipak uranja i duboko u stvarnost, spajajući prošlo i buduće, javu i san, realnost i fantastiku.
Ne zaobilazi mračnu stranu noći ni one koje je noć progutala, koji su u njoj nestali s lica Zemlje pa tako u zadnjem dijelu knjige čitamo potresne  priče Nestali u noći i Noćno stopiranje u dalmatinskom Twin Peaksu, kao i zapis o noćnim predatorima i vampirima.
Na samom kraju nalazi se metatekstualni zapis Noć na Facebooku u kojem donosi definicije noći koje su napisali njezini Facebook prijatelji.
Daje i odgovor na pitanje koja je budućnost noći i to jednom riječju koju bi bilo nepravedno ovdje navesti i tako pokvariti užitak budućem čitatelju.

"Noć na Zemlji" blistava je noćna knjiga iz tipkovnice Dorte Jagić koja očarava živim jezikom, začudnom metaforičnošću, slikovitošću, razigranošću, suptilnim humorom i mudrim uvidima.
Knjiga o ljudskoj noći, napisana iz srca zamjenice mi, o mi ljudi baš kako je autorica na početku knjige i poželjela.
 
 
Charlie Mackesy
Dječak, krtica, lisica i konj
Tanja Tolić
Prvi je crtež bio "Ljubazan".
Na grani stabla sjede dječak i krtica, nedavno su se upoznali.
Krtica, koja je trenutak prije zdvajala nad time što je tako malena, pita dječaka: "Što želiš biti kad odrasteš?" "Ljubazan", odgovori joj dječak.
Ilustrator Charlie Mackesy, autor knjige "Dječak, krtica, lisica i konj" (Planetopija, 2020., prijevod Edo Popović), u intervjuu za britanski časopis Style of Wight objašnjava kako je prvi crtež za knjigu nastao kad je posjetio jednog od svojih najstarijih prijatelja Beara Gryllsa.
Gryllsov sin sjedio je na tankoj grani stabla, njih su trojica brbljali, odrasli muškarci ispitivali su dječaka što želi postati kad odraste.
Mackesy je, crtajući dijete, pomislio: "Ljubazan."

Treba ući u odraslost, ustvari u srednju ili čak treću dob, i imati mnogo sreće, da se pomisli taj odgovor.
Mnogo sreće zato što je lako pasti u klopku definicije uspjeha: po mjeri većine, ili barem onoga što govorimo javno, nije uspio onaj koji je postao ljubazan.
U originalu, na engleskom jeziku, Mackesy je napisao "kind"; dobro je to i lijepo preveo književnik Edo Popović (kao, uostalom, cijelu knjigu), jer "kind" znači i prijazan, dobrostiv i susretljiv; "ljubazan" dolazi od ljubiti, a ima li ičega težeg – pa time i plemenitijeg – od toga da naučimo ljubiti, voljeti, poštovati, osjećati solidarnost, vezati se?

Prvi su, dakle, bili dječak i krtica.
U istom razgovoru za novine Mackesy objašnjava kako mu je bilo važno da u knjizi od početka bude i lakoće i humora, osobito kad se razgovara o teškim stvarima.
Krtica je za to idealna, osobito ova, vječno gladna i uvjerena da nema tog problema koji ne bi mogao ublažiti komad ukusne torte.
Dječak je, piše autor u uvodu svoje knjige, bio usamljen kad se pojavila krtica.
 Njih dvoje provode vrijeme motreći divljinu, ispravno primjećujući da je na svijetu "toliko ljepote o kojoj se trebamo brinuti".
Dječak i krtica odmah započinju razgovor o strahu (isprekidan, naravno, razgovorima o torti).
"Zamisli kakvi bismo bili", kaže krtica, "da se manje bojimo." Većina starih krtica koje ona zna, dodaje, željele bi da su se manje povinovale svojim strahovima, a više svojim snovima.

U tom trenutku upoznaju lisicu, uhvaćenu u klopku.
Lisica je u knjizi simbol straha.
Krtica i lisica nisu prirodne prijateljice, uz to je i ova lisica uglavnom šutljiva i oprezna jer ju je život povrijedio.
Konj je najveći stvor kojeg su susreli, a ujedno i najblaži.
Četiri Mackesyjeva junaka su različita, kao i mi, dodaje u uvodu, svatko od njih ima vlastite slabosti.
"Ja mogu vidjeti sebe u svakome od njih četvero, možda možete i vi", piše ilustrator čitatelju.
Pa što vidi u njima? Dječak, objašnjava u intervju, predstavlja dio njega koji želi znati zašto smo živi i koja nam je svrha.
Krtica je on, Charlie Mackesy, uvijek gladna, malo misli da je pametna, pa malo sumnja u sebe, ponekad misli da je mudra, a onda je uvjerena da nije.
Lisica je povrijeđena, to je onaj dio nas koji se boji dati povjerenje, povučen je i ponekad uplašen od svijeta.
I konj je onaj dio nas koji svatko ima: malo mudriji, duhovni aspekt nas, također ranjiv.

Knjiga Charlieja Mackesyja nije klasična slikovnica, kad smo kod toga nije ni klasična dječja knjiga, ako je uopće dječja: i sam autor kaže da je knjiga za svakoga, svejedno jeste li osamdesetogodišnjak ili osmogodišnjak.
Nema zaplet, pa ni razriješenje, može se početi čitati od sredine.
Autor je u njoj ostavio praznine, ciljano, da ih sami popunimo dok čitamo.
Čitamo? Eh...
nisam sigurna da je ovo vrsta knjige koja se čita na tradicionalan način i upravo zato mi se najviše sviđa.

Funkcionira kao niz slika, malih umjetničkih djela (mnoge od njih bih rado uokvirila i objesila na zid), ispod kojih se nalaze, recimo, ovakve misli: "Nije li to čudno.
Možemo vidjeti samo svoju vanjštinu, a skoro sve se događa u nutrini." Ili: "Osoba kojoj je najteže oprostiti često smo upravo mi sami." Još: "Pao si – ali sam te uhvatio." "'Što je najhrabrije što si ikad izgovorio?' upitao je dječak.
'Upomoć', rekao je konj." "'Ponekad se brinem da ćete shvatiti da sam običan', rekao je dječak.
'Ljubav ne traži od tebe da budeš izvanredan', rekla je krtica."

Charlie Mackesy, kako piše u uvodu svoje knjige, treba slike, "one su poput otoka, mjesta do kojih se dođe iz mora riječi".
Ja to čitam u svom ključu ovako: ponekad mi treba odmor od svega što jesam da bih mogla samo biti.
Pomalo je to razlika kao između tijela i some: soma je unutarnji osjećaj tijela koji se oslanja na kinestetičko, propriocepciju (uz pet vanjskih osjeta i osjet u unutarnjim organima, imamo i to treće osjetilo koje govori o položaju tijela i položaju dijelova tijela).
Takav osjećaj u meni proizvodi ova knjiga: u konturama sam vlastitog bića, ali se usredotočujem na ono unutra i, za promjenu, ne sudim.
Ili drukčije: u svijetu natrpanom riječima, a mnoge od njih su odavno ispražnjene od smisla, "Dječak, krtica, lisica i konj" malo su čudo: dijelom zen meditacija, dijelom stoički naputak za koračanje kroz oluju.
Ovih četvero prijatelja, četvero netipičnih junaka, u svijetu koji pogoni uspjeh što se mjeri priznanjima i novcem, "uče" čitatelja da postoji nešto važnije –  voljeti i biti voljen.
 
 
Edith Eva Eger
Izbor
Tanja Tolić
Većina ljudi koje znam ima tajnu i tajna ima njih.
Kakve su njihove tajne, uglavnom ne znam, ali prepoznajem znakove, jer sam i sama čovjek s tajnom.
Simptomi su grozničava pitanja i potisnute emocije koje povremeno eksplodiraju kao vatromet koji je krenuo ukrivo.
Tko sam pravi ja? Poznajem li sebe? Toliko se bojim osjećaja, mogućnosti da mi se maska raspadne, otkrića koliko sam ranjen, bijesa koji me gura: "Zašto ja? Kako se to moglo dogoditi?" Većina ljudi ne dopušta si da osjeti osjećaje, prestravljeni su; ako ih počnu puštati van, možda ih nikad neće moći zaustaviti, možda će se pretvoriti u čudovišta.

"Imala sam tajnu i ona je imala mene", tako započinje svoju knjigu klinička psihologinja dr.
Edith Eva Eger.
Knjigu naziva "Izbor" objavila je prije četiri godine, u osamdeset devetoj godini života.
Kad je imala šesnaest, dakle prije gotovo osamdeset godina, tada još Edith Elefánt, rođena u Kassi u Mađarskoj, malom gradu koji je stvaranjem Čehoslovačke preimenovan u Košice, završila je s obitelji u Auschwitzu.
Možda ste već prije čuli za nju: Eger je ona židovska balerina i gimnastičarka što je po naredbi plesala za Josefa Mengelea u logorskoj baraci, pješačila izgladnjela kilometrima od jednog do drugog logora, služila kao ljudski štit na krovu nacističkog vlaka, a preživjela je tako što su je američki vojnici doslovce izvukli iz hrpe leševa.
Obitelj Elefánt bila je tek djelić više od osamnaest tisuća deportiranih ljudi iz njihova grada.
Edith i njezina sestra Magda bile su tek dvije od njih sedamdeset što su preživjeli rat.

Ubrzo poslije rata Edith Eva Elefánt se udala za Belu Egera, rodila djevojčicu i sa suprugom se preselila u Ameriku.
U Mađarskoj su bili bogati, u Sjedinjenim Državama su prvih godina živjeli na rubu gladi.
 Edith Eger nije znala engleski, radila je brojne, slabo plaćene poslove, odlučna da svojoj kćeri osigura budućnost.
U borbi za egzistenciju, sebi je dala prešutno obećanje: što je bilo, gotovo je.
Nitko neće znati da je preživjela holokaust u logoru.
Tada još nije otkrila da su njezin muk i njezina žudnja za prihvaćanjem, vođeni strahom, zapravo bili način bijega od sebe.
Da je svojom odlukom da se izravno ne suoči sa svojom prošlosti i sobom desetljećima nakon što je njezino zatočeništvo okončano i dalje sama odabirala da ne bude slobodna.
To znači da je imala tajnu, ali da je tajna zapravo posjedovala nju.
I tu počinje uistinu fascinantna priča "Izbora", odnedavno dostupnog u hrvatskom izdanju Planetopije, u prijevodu Merime Nikočević Ibrahimpašić.

"Izbor" su dijelom memoari, a dijelom prikaz slučajeva ljudi s kojima je dr.
Edith Eger radila kao klinička psihologinja, spretno sročeni i povezani, uz pomoć Esmé Schwall Weigand, tako da čitatelj dobije svu faktografiju holokausta, a da istodobno ne poželi...
pa pobjeći.
Pročitala sam mnogo knjiga o stradanju Židova; ova je možda najstrašnija.
Ističem to ne zato da vas odvratim, nego da vas pripremim za čitanje: u ovoj knjizi živi djevojka kojoj su ubili roditelje i ukrali snove, no stvarni je izazov bio, kao i kod mnogih preživjelih, ukloniti vlastitu zabranu na život.
Više od svega, "Izbor" je povijest jedne traume koja se protegla na cijeli život, topografija mraka u kojem živi zarobljeno dijete, duboki lonac nepriznate i neiskazane boli, priča o otetom tijelu, napadima panike i užasnim flashbackovima za koje tada, poslijeratnih godina, još ne postoji naziv ni dijagnoza.
Ili barem ne postoji za iscrpljenu Židovku što jedva natuca engleski, pa ne može ni saznati da se ono što je mori naziva PTSP.
"Da sam barem znala da nisam oštećena osoba,  nego da sam patila od prekinuta života!" piše dr.
Eger na početku ove dirljive knjige.

Sad kad sam vam to rekla, kad sam vas upozorila, spremni ste za čudesnu avanturu.
U blurbovima izdavači često lažu.
Znate to, kao čitatelji, nije vam se jednom dogodilo da uzmete knjigu koja s naslovnice vrišti da je najbolja i najuzbudljivija ikad.
Redovito se pokaže da nije, gotovo da je pravilo – što je knjiga prosječnija, to su superlativi na koricama glasniji.
No blurbu na ovoj knjizi treba vjerovati: teško mi je povjerovati da je moguće ući u ovu knjigu kao jedna osoba, a ne izaći iz nje kao druga, promijenjena.
Ima to veze s time što imate tajnu, i što ja imam tajnu, i s time što je dr.
Eger, još jedna s tajnom, uspjela preokrenuti klatno sudbine: možda je razlog u tome što je uporno, kroz život, odbijala sebe nazivati "bolesnom", sakriti se u dijagnozu.
Možda ima i veze s time što "Izbor" dokazuje da hrabri ljudi nisu ni rijetki ni iznimni, što se srčanost ovdje ne heroizira.
Ovo je priča o jednoj običnoj ženi koja je nakon desetljeća patnje uspjela prihvatiti sve svoje.
Nije "ozdravila", i danas, piše, ima i napade panike i flashbackove, još se bori s tjeskobom i ima noćne more.
Ali je već dugo s time mirna.

I nju je promijenila knjiga.
U jesen 1966.
godine kolega student poklanja joj knjižicu Viktora Frankla "Čovjekovo traganje za smislom".
Dok čita, prisjeća se zadnjih majčinih riječi, onih koje joj je izrekla na putu za logor: "Samo zapamti, nitko ti ne može ukrasti ono što ti je u glavi".
Frankl piše: "Čovjeku možete oteti sve osim jednog: posljednje ljudske slobode - da odabere svoj stav u kakvim god se okolnostima nalazio, da odabere svoj put." Svaki je trenutak izbor.
Koliko god naše iskustvo bilo frustrirajuće ili dosadno, ili ograničavajuće, ili bolno, ili teško, uvijek možemo odabrati kako ćemo reagirati na njega.
"I ja konačno počinjem uviđati da i ja imam mogućnost izbora.
Ta će mi spoznaja promijeniti život."

Dvije godine kasnije dobiva pismo od Viktora Frankla.
Naime, nakon što je pročitala njegovu knjigu, jedne je noći napisala esej "Viktor Frankl i ja" koji je objavljen u publikaciji kampusa sveučilišta na kojem je studirala psihologiju.
Netko je anonimno poslao kopiju njezina članka Franklu u Dallas, gdje je bio gostujući profesor od 1966.
godine.
Frankl je bio dvadeset tri godine stariji od nje, imao je trideset devet godina i bio je uspješan liječnik i psihijatar kad je završio u Aushwitzu.
U trenutku kad joj piše, proslavljeni je utemeljitelj logoterapije.
U pismu koje joj je poslao, Frankl je pozdravlja riječima: "Od jedne osobe koja je preživjela holokaust drugoj." Tako su se počeli dopisivati i postali prijatelji i suradnici.

Flashbackovi se svejedno nastavljaju, ponekad se dogode dok vozi.
Ugleda policajca u uniformi i zamrači joj se vid, osjeća se kao da će se onesvijestiti.
"Još ne znam kako imenovati ta iskustva, još ne shvaćam da je riječ o psihološkim manifestacijama tuge koju još nisam razriješila, znaku koje mi tijelo šalje kao podsjetnik na osjećaje koje sam potisnula da ne bi izlazili na površinu mojeg svjesnog života, o oluji koja me spopadne i povrijedi u trenutku kad si ne dam dopuštenje da osjećam." Poslije prvog flashbacka povjerovala je da je njezin unutarnji svijet mjesto gdje borave demoni.
Da se duboko u njoj naselila plijesan.
"Moj unutarnji svijet više nije bio izvor održanja života, nego se pretvorio u izvor boli: nezaustavljiva sjećanja, gubitak, strah.
Znala sam stajati u redu za ribu i kad bi prodavač prozvao moje ime, na njegovu bih licu vidjela Mengeleovo lice.
Po ulasku u tvornicu nekim bih jutrima vidjela svoju mamu uza se, jasno kao dan, vidjela bih kako okreće leđa i odlazi.
Pokušavala sam uništiti svoja sjećanja iz prošlosti.
Mislila sam da je to način opstanka."

Svi smo mi, piše u knjizi, na neki način zatočenici svojeg uma – kao što sami možemo biti svoji tamničari, možemo postati i vlastiti osloboditelji.
Kad prisilno sakrijemo svoje istine i priče, tajne mogu prerasti u traumu, u zatvor.
Kad god sami sebi oduzimamo mogućnost prihvaćanja kako bismo ublažili bol, zapravo dodajemo novu ciglu i novu rešetku na ograde našeg zatvora.
Kad si ne dopustimo tugovanje za doživljenim gubicima, povredama i razočaranjima, naša je sudbina ponovno preživljavanje tih iskustava.
Sloboda je kad prihvaćamo ono što se dogodilo.
Sloboda znači da smo skupili hrabrosti da srušimo zatvor, uklanjajući ciglu po ciglu.

Na vlastitoj terapiji – a govorimo o godinama terapije...
– isprva plašljivo kaže da želi "to" isprobati, želi izraziti svoj bijes.
Vrišti.
Dugo vrišti.
Više od trideset godina stišavanih duhova zaorilo se iz nje, punim glasom izražavajući njezinu tugu.
Osjeća silinu bijesa, ali je on u konačnici ne ubije.
Iznimno je bolno suočiti se sa strahom i gubitkom.
Ali u tom trenutku shvaća da osjećaji, koliko god snažni bili, nisu fatalni.
I privremeni su.
Potiskivanjem osjećaja samo sebi krademo mogućnost da ih se oslobodimo.
Izražavanje je suprotnost depresiji.
Počinje stvarati novi odnos sa svojom traumom.
"Ona nije bila nešto što sam trebala utišati, potisnuti, izbjegavati, negirati.
Ona je bila bunar iz kojeg sam mogla crpiti blago, duboki izvor razumijevanja i intuicije o mojim pacijentima, njihovoj boli i putu prema iscjeljenju." Ne možeš iscijeliti ono što nisi u stanju osjetiti.

Kad govorimo o patnji, napominje u knjizi, ne postoji hijerarhija.
"Ne postoji ništa što moju bol čini gorom ili boljom od tvoje, ne postoji dijagram koji prikazuje relativnu važnost jedne vrste patnje u usporedbi s drugom.
Ljudi mi znaju reći: 'Trenutačno mi je prilično teško u životu, ali nemam se pravo žaliti - nisam u Auschwitzu.' Takva nas vrsta poredbe može dovesti u situaciju u kojoj minimiziramo ili umanjujemo vlastitu patnju.
Želite li biti pobjednik te 'rasti i napredovati', morate potpuno prihvatiti sve što je bilo i što jest.
Umanjimo li vlastitu bol i kažnjavamo li se jer se osjećamo izgubljeno ili izolirano ili preplašeno zbog izazova koje nam je život servirao, koliko god beznačajni ti izazovi bili gledani tuđim očima, sami odlučujemo prihvatiti ulogu žrtve."

O ulozi žrtve puno piše u knjizi.
Za razliku od viktimizacije, ulogu žrtve, napominje, sami odlučujemo prihvatiti.
Nitko drugi od nas ne može napraviti žrtvu osim nas samih.
Ne postajemo žrtve zbog onoga što nam se dogodilo, nego kad se odlučimo grčevito držati naše viktimizacije.
Pritom razvijamo um žrtve – način razmišljanja i bivanja koji je krut, pun okrivljavanja, pesimističan, vezan za prošlost, koji ne prašta, koji kažnjava i nema zdrave granice.
Kad se odlučimo skutriti unutar granica uma žrtve, postajemo vlastiti tamničari.

Obrazujući se za kliničku psihologinju, mnogo je naučila od svojih profesora i mentora.
U knjizi ih poimence nabraja i navodi kao inspiraciju za vlastiti psihoterapijski pristup.
Istina je, piše, da ćemo u životu imati neugodna iskustva, griješit ćemo, nećemo uvijek dobiti ono što želimo.
To je u ljudskoj prirodi.
Od utemeljitelja racionalne emocionalne bihevioralne terapije Alberta Ellisa naučila je kako je problem – i to je temelj naše neprekidne patnje – vjerovanje da neugoda, pogreške i razočaranje signaliziraju koliko vrijedimo.
Carl Rogers, jedna od njezinih najutjecajnijih mentora, naučio ju je sljedeće: kad se naša potreba za samoostvarenjem sukobi s našom potrebom za pozitivnom potvrdom, ili obratno, moguće je da ćemo odlučiti potisnuti ili sakriti ili zanemariti svoju autentičnu prirodu i žudnju.
Kad povjerujemo da ne postoji način da nas zavole i da istodobno budemo autentični, izlažemo se riziku da poričemo svoje istinsko biće.

Njezin terapijski pristup je eklektičan i intuitivan, usmjeren na uvide i kognitivnost.
Da ga mora imenovati, najvjerojatnije bi ga nazvala terapijom izbora, jer sloboda se svodi na izbor – izbor suosjećanja, humora, intuicije, znatiželje i izražavanja.
A biti slobodan znači živjeti u sadašnjosti.
U radu s pacijentima na umu ima i riječi svojeg profesora Richarda Farsona koji je o tragedijama doživljenima u odrastanju rekao: "Jako često upravo su krizne situacije one koje nas zapravo čine boljim ljudima.
Paradoks se krije u tome što, iako ti incidenti ponekad mogu uništiti ljude, oni su najčešće iskustva odrastanja.
Kao rezultat tih tragedija osoba najčešće duboko evaluira životnu situaciju u kojoj se našla i mijenja se na način koji odražava dublje razumijevanje vlastitih sposobnosti, vrijednosti i ciljeva."

Naša bolna iskustva nisu naša odgovornost, ona su naš dar.
Ona nam pružaju perspektivu i smisao, prilika su da pronađemo jedinstvenu svrhu i snagu.
Kad se borimo protiv svoje prošlosti i kad se borimo s boli koju osjećamo u sadašnjosti, zapravo sebe smještamo u zatvor.
Da bismo se mogli iscijeliti, moramo prigrliti tamu.
A oprostiti znači žalovati – zbog onoga što se dogodilo, zbog onoga što se nije dogodilo – te odustati od vlastite potrebe za drukčijom povijesti.

"Da me upitate koja je najčešća dijagnoza ljudi koje liječim, ne bih vam rekla depresija ni posttraumatski stresni poremećaj, iako su ta stanja prilično česta među ljudima koje sam poznavala, voljela ili vodila do slobode.
Ne, prije bih rekla glad.
Mi smo gladni.
Gladni potvrde, odobravanja, pažnje, ljubavi.
Gladni smo slobode koja bi nam dopustila da prigrlimo život i istinski upoznamo sebe te budemo ono što jesmo."
 
Nada Topić
Morpho amathonte 
Staša Aras
"Morpho amathonte" novi je roman spisateljice Nade Topić.
Za ovaj tekst stojim pred prvom rečenicom i potiskujem onu koja se javljala za vrijeme čitanja.
Čitanje je trajalo jednu noć, a rečenica je povlašteni dio citata, ostao u svijesti od tko zna kad, i glasi: "Priče zbog kojih bdijemo duboko u noć..." Pa neka prva rečenica, a svaka je prva, kao što je svaka ljubav velika, bude ta.
"Morpho amathonte" je priča zbog koje bdijemo duboko u noć.


No, krenimo ipak redom i stihiju koja me provocira nakon pročitanog romana stavimo u red.
Priča se razvija u jednom pariškom lokalu, u sigurnoj kući za žene, polomljene kosti, izgubljene ljude, jezike i snove.
Nije mu lako odrediti temu, no motivi su jasni.
Bijeg i pronalazak, grubost i blagost, ozdravljenje, nježnost, ljubav, bol, trauma, rijeke, suze, snaga, sreća, sudbina.

Ne bi bilo dobro nastavljati niz jer bih mogla nabrojiti sve univerzalne poetske motive.
Trideset je priča, nastavaka, podijeljenih u šest poglavlja.
Svako ima pet priča koje se uvezuju sistemom klupka.
Inače je kompozicija ono što će izmamiti zagonetni smiješak na lice svakom čitaču što goneta zapisano.

I u ovom je romanu sastavljenom od priča ono što ih drži na okupu temeljna vrijednost, a to je logika poezije ili bolje rečeno povjerenja u poeziju.
Kao što  naslov sugerira (Morpho amathonte naziv je rijetke vrste plavog leptira) tkivo ove priče je nježno, peludasto, krhko, neuhvatljivo.
Nada Topić je uspjela ugoditi više elemenata kroz koje je provukla nit dragocjenosti ljudskog života.
Portreti i sudbine žena koje se pred nama otvaraju svi imaju nešto zajedničko, sve su poput leptira, što god vam to sada značilo.
"Prelazimo na poeziju; prelazimo na život.
A život je, uvjeren sam, sazdan od poezije." (J.
L.
Borges, To umijeće stiha)

Iako je i okvir koji ove poetske priče drži na okupu jednako vrijedan.
Angažiran, suvremen i važan.
Radi se o nasilju, tijelu, traumama, novom životu, težnji za slobodom i ljubavlju, o hrabrosti.
Radnja romana započinje u malenom pariškom lokalu koji vode Jean i njegova majka Jordana, koja ima neobičnu vještinu namještanja slomljenih i iščašenih kostiju.
Njihov dom otvoren je ljudima s margine, a posebno djevojkama koje se nose s fizičkim i psihičkim traumama i koje tu pronalaze privremeno utočište.
Jedna od njih je i Irena.
Nije me samo to ime podsjetilo na majstora poetske priče Errija De Lucu, već čitav niz motiva: imigranti, trauma, mit, fantastika, duboki osjećaj za ljudsku tragediju, ljudsku bol koja preživi samu sebe i postane nešto drugo, nešto što pruža utjehu i utočište.
Nada Topić je i u prethodnim svojim knjigama pokazala istančan smisao za tragediju te umješnost da povrijeđenost ljudske duše zacijeli umjetnošću.
Čini mi se kako je to osnovni njezin poziv.

Ovo je roman koji se ne ispušta iz ruku već nakon prve stranice.
Ima perspektivu hladnog pripovjedača koji će s distance foto-aparata pokazati pravu sliku našeg postojanja.
Lutanja i bjegovi, poetika otoka, jezika, mora, simboli opstanka i promjene, sav taj rekvizitarij preobrazbe o kojemu čitamo još od antike u "Morpho amathonte" naći će jednu od najljepših literarnih realizacija.
Nema u nas puno ovakvih pripovjedača.
Autentičnih, snažnih i blagih.
Po načelu antiteze ona ispisuje muk koji nas najprije ispuni kad shvatimo što nam je život učinio.


Priča se gradi slojevima i budući da je naracija izrazito poetskoga stila, slojevi se povezuju logikom mita i bajke.
To je načelo opravdano i izborom radnje i protagonista.
Slučajni ljudi, cirkus, otok, nesigurni identiteti, jezici koji se miješaju.
Kao da je ono bitno neizrecivo ako smo ograničeni samo jednim jezikom, nacijom, spolom.
Dijalozi su fragmentirani i bilingvalni, likovi osjenčeni i izvedeni u nekoliko poteza.
Nada Topić priča s povjerenjem u istinitost sna koji će nam, nakon što  je ispričan, pojasniti stvarnost.

"Danas su dvije djevojčice u parku iskopale rupu i u nju bacale bijele glave tratinčica.
Bila je to samo dječja igra i nitko nije primijetio masovnu grobnicu cvijeća koja je iza njih ostala.
Ljepota je takva da joj poželiš otkinuti glavu.
Golim rukama.
Za igru.
Irena, ja sam te ostavila.
Oprosti.
Morala sam negdje iskopati rupu i odložiti svoje srce.
Da se odmori.
Tu-tu-tu-tu-tu
Bježati se može samo noću.
U mir
U Irenu." (str.
109)

Nakon Nadinih "Stopa u snijegu" ostala sam zatečena zahvatom koji je izvela da bi priču iznijela na svjetlost s korijenjem.
Tako ona to radi, kao npr.
da želite presaditi stablo.
Nećete ga vući za krošnju niti mu se vješati o grane.
Otprilike ćete to učiniti onako kako Yordana u "Morpho amathonte" namješta kosti, najprije toplom vodom, pa uljem i dugim milovanjem mjesta na kojemu je kost iskočila sa svog mjesta, a onda naglim trzajem.
Poslije će to mjesto biti plavo, a to znači da je noću na njega sletio leptir, ali neću vam otkriti baš sve priče iz romana.


Roman o ljubavi, tijelu, boli, moru, jezicima.
Roman što je pjesma ili obrnuto, pjesma koja se nastavlja.
Možda cvrkut.
Morfejev cvrkut? Je li to nova književna vrsta? A ne, ne, ta je vrsta starija od svijeta.
A ovakvi su romani rijetkost i vrijednost ne samo zbog teme ili stila, već i zbog atmosfere Mediterana, autentičnosti prostora.
I iako sam već dosta puta ponovila da je građen logikom sna, mita, poezije, "Morpho amathonte" bih lako vidjela na ekranu, pa nije neobično što je i autorica posegnula za motivom izložbe fotografija u jednom dijelu priče.
Ovo je od napuklih dijelova sastavljena cjelina, od rasutih fotografija album, od razbacanog kamenja kuća.
 
Pia Valentinis
Dragi autore ili kako odbiti remek-djelo
Tanja Tolić
Povijest književnosti povijest je i odbijanja.
Nikad nećemo doznati koliko remek-djela je napisano a da nisu objavljena, no znamo za ona koja su imala mukotrpan put do čitatelja.
Jedan od slavnijih primjera je onaj iz 1944.
godine kad je T.
S.
Eliot – i sam književnik, a u to  vrijeme urednik u nakladničkoj kući Faber &amp; Faber – odbio "Životinjsku farmu" kolege Georgea Orwella uz obrazloženje kako nije uvjeren "da je to prava pozicija s koje bi se u ovome trenutku mogla  kritizirati politička situacija".
Orwellove svinje, argumentirao je Eliot, daleko su najpametnije životinje na toj farmi, pa time i najkvalificiranije da je vode; bez njih farme ne bi ni bilo.
Još su četiri nakladnika odbila Orwella prije nego što je "Životinjska farma" objavljena godinu dana kasnije.

H.
G.
Wellsu je nakladnik napisao da je njegov "Rat svjetova" ustvari "beskrajna noćna mora", no više od stotinu godina poslije on se i dalje – i tiska i prodaje.
Izdavaču se od Nabokovljeve "Lolite" povraćalo, bez obzira što je on "prosvijećeni frojdovac", pa je piscu preporučio da rukopis zakopa ispod kamena, na najmanje tisuću godina.
  Lawrenceu su, za njegovo dobro, savjetovali da ne objavljuje "Ljubavnika Lady Chatterley", a Louise May Alcott neka se drži poučavanja jer joj to ide bolje od pisanja.

Bestseler Jacka Canfielda i Marka Victora Hansena, "Melem za dušu", odbijen je 144 puta prije objave, roman "Još uvijek Alice" Lise Genove čak stotinu puta, "Sluškinje" Kathryn Stockett agenti su odbili šezdeset puta, "Murphy" Samuela Becketta dobio je četrdeset odbijenica, "Carrie" Stephena Kinga njih trideset, "Žena vremenskog putnika" Audrey Niffenegger nije se svidjela dvadeset petero agenata, a "Dina" Franka Herberta odbijena je u dvadeset tri navrata.
Na odbijanje su naišli i Joseph Heller, William Golding, James Joyce i, da, čak i pokojna Anna Frank – njezin dnevnik odbijen je petnaest puta prije nego što ga je legendarna urednica Judith Jones izvukla iz hrpe odbijenih rukopisa.


Na tom tragu nastala je i mala žuta knjiga talijanskog novinara i književnika Riccarda Bozzija, "Dragi autore ili kako odbiti remek-djelo", u izdanju Znanja i duhovitom, djelomično prilagođenom prijevodu Maje Klarić (ubacila je, na prigodnim mjestima, hrvatske reference).
Kratka knjiga od svega stotinjak stranica zamišljena je kao zbirka pisanih odbijenica, suvremeni masakr literature, kakav bi se, nagađa Bozzi, mogao dogoditi klasicima da su kojim slučajem njihova djela dospjela u ruke današnjim urednicima u nakladničkim kućama.
Upotpunjena je fantastičnim ilustracijama crtača i karikaturista Giancarla Ascarija, jednog od najznačajnijih protagonista suvremene talijanske strip-scene, te onima Pije Valentinis, autorice i ilustratorice mnogobrojnih knjiga za djecu.

"Dragi autore" sadrži tako pedeset anonimnih uredničkih pisama upućenih četrdeset petero autora koji su na adrese nakladničkih kuća poslali pedeset djela.
Ima tu poezije, drama, romana, filozofskih djela, znanstvene fantastike, dječje književnosti, a odbijenica i kritika nisu pošteđena ne samo neka od najvećih imena literature, nego glavom i bradom, na kraju knjige, i sam Bog kojem nervozni urednik zamjera loše pisanje u Bibliji.
Nema tu stila, što si Bog zamišlja s tim ekonomičnim opisima, da je Samuel Beckett?!

Riccardo Bozzi, objašnjava u jednom intervjuu, na ideju za knjigu došao je nakon hrvanja s vlastitim, američkim izdavačem.
Bozzi je poznat po dječjim knjigama, a američki nakladnik se nadao slatkoći Walta Disneyja, što je Bozzija toliko rasrdilo da mu je napisao mail: "Nemoj misliti da se uspoređujem s Melvilleom, ali ovo je kao da su njemu na 'Mobyja Dicka' odgovorili: mora li baš biti kit?" Poruku nikad nije poslao, zahvaljujući svojoj agentici Debbie Bibo koja mu je, srećom, i supruga, no to mu je dalo ideju za knjigu.
Kad ju je dovršio, otkrio je da se Melvilleu upravo to i dogodilo: doista su ga pitali mora li antagonist u njegovu romanu biti baš kit.

Očekivano, i Bozzijeva "Dragog autora" nakladnici su odbijali.
Njih nekoliko! Knjigu je originalno napisao na engleskom, računajući na veće tržište, no na kraju je najprije objavljena u Francuskoj, a tek potom u njegovoj rodnoj Italiji.
Engleski urednik mu je, u prvoj reakciji na rukopis, napisao: "Smiješno je, ali ne ha-ha smiješno."

Pa, kako kome.
Vjerujem da se urednicima nije osobito svidjelo čitati što oni pišu, kad pišu.
Fikcionalna pisma, naime, u ovoj knjizi funkcioniraju poput izvrnutih zrcala: manje govore o kvaliteti književnih djela, a mnogo više o obrazovanju, kompetencijama, pa i inteligenciji književnih urednika, dok izdavačku industriju predstavljaju kao okrutan svijet u kojem se ganjaju bestseleri i tiraže, traži jednostavno, razumljivo pisanje i strogo pazi na vrući krumpir suvremenog doba - političku korektnost.

Urednici u Bozzijevoj knjizi toliko su oprezni da bi, da postoje, u svijet čitatelja gurnuli knjiški ekvivalent sladoleda: neka je slatko i neka kratko traje, mora se brzo konzumirati jer se inače topi, neka okus izaziva ovisnost jer tako će se konzumenti vratiti po još i neka proizvod bude široko dostupan i zadovoljava sve ukuse.
Da, i neka je jednostavno napravljen, nećemo komplicirati sa složenim francuskim desertima koji se pripremaju satima i osjetljivi su na vlagu.


S obzirom da Bozzijevi imaginarni urednici ustvari postoje, evo što nam, dominantno, nudi suvremeno izdavaštvo: krimiće i ljubiće (najbolje kad ih pišu iskusni štanceri, jer oni znaju napisati tako da to svatko može pratiti), anglosaksonski narativ, molim (jasna pripovjedna linija, nikakva fragmentarnost, nepouzdani pripovjedači ili oni užasni istočnoeuropski eksperimenti s esejistikom i strujom svijesti), preferiramo engleski original (dobro, priučeni prevoditelji, koji su jeftiniji pa ih zato angažiramo, ne razlikuju englesku i hrvatsku sintaksu, ali to našim čitateljima ionako nije važno), može puno stranica ako je napeto (dobro prolazi u kombinaciji sa serijskim ubojicama), neka bude vedro, vedro! (zašto ti domaći pisci uvijek pišu o ratu ili nesretnom djetinjstvu?!), zapravo najbolje da objavljujemo samo prijevodnu književnost (domaća književnost je tako dosadnaaa), mora imati dobru naslovnicu (ljudi ionako biraju knjige po naslovnicama, a i blogeri ih onda radije uparuju sa šalicama kave, kolačićima i cvijećem).

Sarkastična sam naravno, ali nije daleko od istine.
Bozzijevi urednici idu i korak dalje, pa čiste književnost od svih nepoćudnih sadržaja, kontroverznih ideja i problematičnih iskustava: incest – ne, pedofilija – ne, pazimo na odnos prema manjinama (Židovi, crnci).
 Potom je tu problem i s književnim vrstama.
Tolstojevi su romani, upozorava fikcionalni urednik, predugački, kako tu uopće odrediti cijenu tvrdog i mekog izdanja; Thomas Mann, koji također piše "mamute od romana", pak pokušava "prodati" novelu – "Smrt u Veneciji".
"Eskimu možete prodati led, ali novelu ne možete prodati ni Eskimu ni Indijancu ni slonu ni vanzemaljcu ni beskralježnjaku.
Nikome je ne možete prodati.
Novele jednostavno ne postoje.
Točka."

Marcel Proust je suvremenom uredniku dosadan, uvjeren je da je francuski pisac, pišući "rukopis od sedam milijuna stranica" ("U potrazi za izgubljenim vremenom"), slučajno došao do "povijesnog otkrića za nesanicu" - kolačića Madeleine.
Slično urednik reagira i na roman "Starac i more" Ernesta Hemingwaya - priča bi, sugerira, možda bila prikladnija za časopis Praktični ribolov ili neku internetsku stranicu koja se time bavi.

"Dragi autore" dotiče se i tabua i predrasuda: primjerice, bi li danas prošlo da neki autor piše o ljubavnoj i bračnoj vezi s vlastitom majkom, kao što je slučaj sa Sofoklovim Edipom? Urednik mu sugerira ispravak: može li ipak, umjesto majke, punica? Ni "Lolita" ne valja, pa tako još pet puta.
Jasno je zašto ne valja, pored čudnog imena glavnog junaka – Humberta Humberta.
Nostradamusa i njegovih "Proročanstava" riješili su se jednom rečenicom: "Ako možete predvidjeti budućnost, zašto ste nam uopće slali svoju knjigu?" Pratiti tok Platonovih misli u "Dijalozima" je kao porađati se.
Nema unutra baš ni neke akcije, ljudi brbljaju i brbljaju, ali ništa se ne događa.
"Smisli neku ideju stari", piše urednik Platonu, "teško da ćeš uspjeti bez ideje."

Signoru Alighieriju urednik odmah daje do znanja da ga je ulovio u plagiranju: jasno je da pokušava iskoristiti sve bogatstvo podžanra "drevnih talijanskih misterija" na kojima se Dan Brown obogatio.
Ali Pakao! Malo je crnjak, neka se više potrudi i pokuša prenijeti poruku da život uvijek nudi drugu priliku.
U suvremenom teroru pozitivizma Dante ne bi dobro prošao.
Zbog plagiranja je odbijena i Jane Austen: njezin Mr.
Darcy previše nalikuje Mr.
Bigu, čini se da malo kaska za aktualnom chick-lit scenom, ipak su očekivali nešto više tipa Bridget Jones kad im je poslala svoj rukopis "Ponos i predrasude".

Rijedak rukopis kojim je urednik zadovoljan je "O miševima i ljudima" Johna Steinbecka.
Piše mu kako je uvjeren da imaju remek-djelo, no problem je u pravopisu.
Bez brige, Johne, riješit će to, već su dali zadatak jednoj novoj pripravnici – ona će počistiti sav taj jezični nered.
Jamesu Joyceu urednik poručuje da zna dobroga logopeda nakon što je pročitao njegovo "Finneganovo bdijenje".

Kafkin talent su odmah prepoznali, bit će slavan jednog dana, poručuju mu.
Ali imamo i problem, khm.
Je li Kafka ikad čuo za SEO optimizaciju? Naslov "Preobrazba" zbilja ne bi dobro funkcionirao kad je Google tražilica u pitanju.
I da, svakako bi bilo dobro da se Gregor Samsa na kraju preobrazi u prekrasnog leptira.
Dickens je, hvala dragom Bogu, pogodio – urednik je cijelu svoju karijeru čekao ovakav roman o odrastanju.
Sve je tu: siroče kao antijunak (i ime mu je dobro!), misteriozni robijaš, imućna i čudna usidjelica, neuzvraćena ljubav, tragikomična priča za čitatelje svih uzrasta.
To je to! Ali ne na papiru.
Predugačko.
Papir je skup, ovo se može objaviti samo kao e-knjiga.

Općenito, rukopisi koje šalju pisci previše su depresivni: urednik redom odbija Alberta Camusa, Georgesa Simenona, Charles Bukowski mu prelije čašu – stil je dobar, ali teme o kojima piše su tako depresivne! "Hrpa jeftinog alkohola i lošeg seksa s otužnim ženama da poželim prestati piti i otići u celibat.
Molim te, piši o nečemu drugome - o nečemu veselom, dovraga.
Cvijeću, ljetu, zečevima, dobrom raspoloženju..."

U cijeloj zbirci ovih fikcionalnih odbijenica urednik se autoru uvijek obraća povjerljivim tonom, onim "ovo ostaje među nama" – pisma autorima su kratka i redovito bolna, uvrede precizne i olako izrečene.
Urednik se nikad ne potpisuje i to možda uopće nije slučajno: ne zato što je tako hrabriji, nego zato što prosjek literature koja se danas objavljuje u svijetu, i u čiji se marketing ulaže novac, izgleda kao da ga odabiru botovi, a algoritam je programirao Mark Zuckerberg.

Ova zbirka tužnih i uvredljivih pisama kanonu svjetske književnosti čitatelja će nasmijati.
Što mu ukus više odudara od prosjeka, glasnije će se smijati.
Ha-ha smijati.
Bozzi, u onom intervju koji sam prije citirala, spominje i mogući nastavak.
Mogla bi to postati nova biblioteka: godišnje izdanje korekcija, za spas razuma, književno nekorektnog svijeta u kojem se zna "tko je svinja, a tko čovjek".
 
Tomi Adeyemi
Djeca krvi i kosti
Tanja Tolić
U svojem poznatom predavanju iz 1995.
godine pisac Kurt Vonnegut rekao je kako na svijetu postoji samo šest priča.
Mislio je pritom da postoji samo šest temeljnih zapleta.
Dva su jednostavna: uspon ili pad glavnog junaka, primjerice od siromaštva do priznanja, i obratno.
Potom dolaze kompleksniji zapleti: "čovjek u rupi" i mit o Ikaru.
U prvom, junak upadne u nevolju, rupu, ali se iz nje izvuče i spasi.
U drugome je junaku na početku dobro, poleti, ali onda propadne – recimo, izgore mu krila.
Na kraju su dva najsloženija zapleta: Pepeljuga i mit o Edipu.
Zadnji slijedi krivulju: pad-uspon-pad.
Kod Pepeljuge je obratno: uspon-pad-uspon.
I Pepeljuga i Edip se suočavaju s dramatičnim gubicima, šokantnim otkrićima, bolnim izazovima.
Razlika je u tome kako njihove priče završavaju.

Ovi su zapleti arhetipski, potvrđuju ono što znamo: priče ustvari oponašaju život, iako u životu, dok se suočavamo s nedaćama, rijetko kad lako prepoznajemo putanju sudbine kao u Vonnegutovu predavanju, u Pepljuzinoj usamljenosti ili Edipovu strašnom činu.
Zato su nam priče važne: u njima je sve jednostavnije (vidjeti); zato pričamo priče (o svojim životima): pokušavajući ispričati koherentnu priču, u kaos iskustva unosimo smisao, tragamo postojano za unutarnjim obrascem, za jednim od šest zapleta, koji će nam potvrditi da naše iskustvo nije novo: jednom davno, netko je prije nas hodao istim putom.

Na svijetu je premalo priča o junacima crne boje kože.
Imam osobni razlog zašto mi je važno da je takvih priča više: zavoljela sam jednu djevojčicu koja je tamnoputa.
Živi u zemlji u kojoj je mnogo ljudi crne boje kože, u uređenom društvu u kojem se rasizam ne tolerira i zapravo ga i malo ima, no svejedno je, dok je odrastala, stidljivo priznala da se pitala kako bi to bilo da je – bjeloputa.
Zbog toga su ovogodišnji prosvjedi u Sjedinjenim Državama, potaknuti strašnim ubojstvom Georgea Floyda, bili i moja tema.
Vjerujem da bi bili moja tema i da nisam prije par godina upoznala djevojčicu, no ovako su za mene bili goruća tema, a Floydove posljednje riječi, "Ne mogu disati", i meni su izbile dah iz pluća.

U bilješci na kraju romana "Djeca krvi i kosti", koji je upravo objavila nakladnička kuća Znanje u prijevodu Ire Wacha-Biličić, autorica Tomi Adeyemi govori baš o ovome o čemu ja pišem.
"Isplakala sam nebrojene suze prije nego što sam napisala ovu knjigu.
I još mnoge dok sam je uređivala.
Čak i dok ćete knjigu držati u rukama, znam da ću zbog nje opet plakati.
Iako jahanje na divovskim lavorozima i izvođenje svetih obreda možda spada u domenu fantastike, ona bol, strah, tuga i gubitak u ovoj knjizi posve su stvarni.
'Djecu krvi i kosti' napisala sam tijekom razdoblja u kojem sam na televiziji neprestano pratila vijesti s pričama o nenaoružanim crnim muškarcima, ženama i djeci koji su stradali od policijskih metaka.
Osjećala sam strah, ljutnju i bespomoćnost, no zahvaljujući ovoj knjizi osjećala sam se i kao da u vezi s time nešto mogu poduzeti."

Tomi Adeyemi američka je spisateljica nigerijskog porijekla, konkretno jorupskih korijena.
Joruba je narod u zapadnoj Africi, najvećim dijelom živi u jugozapadnoj Nigeriji, Beninu i Togu.
Upravo su Jorube činili velik dio robova odvođenih od 16.
stoljeća nadalje u južnu Ameriku (Brazil), na Kubu i na Karibe.
Jorupskim jezikom govori više od 25 milijuna govornika – šest puta više nego što ih govori hrvatski kao materinski jezik.
Spominjem to zato što to govori o golemoj kulturi.
Naravno da je Tomi Adeyemi plakala gledajući na televiziji kao američka policija tuče do smrti njezinu braću i sestre.

"Djeca krvi i kosti" autoričin je pokušaj da svojim čitateljima pokaže da smo svi braća i sestre.
Svi smo mi djeca krvi i kosti, doslovce smo od toga napravljeni: i svima su nam kosti bijele, a krv crvena.
Izvana, njezin roman prvijenac još je jedna priča o iznimnom heroju – recimo, kombinacija malog čarobnjaka Harryja Pottera i borbene Katniss Everdeen iz serijala "Igre gladi".
Osim što su i Potter i Katniss bijelci, kao što su to bile i Disneyjeve princeze sve do 2009.
godine! Zamislite, molim vas, generacije djevojčica kako sjede uz televizor ili u kinu i nikad ne ugledaju princezu, junakinju, koja izgleda poput njih.
Princeza Tiana prva je afroamerička Disneyjeva princeza, stvorena za film "Princeza i žabac", i do danas je ostala i jedina.

Tomi Adeyemi u mnogočemu ispravlja tu povijesnu nepravdu: njezin roman zbiva se u izmišljenom kraljevstvu Oriši u kojem su svi tamnoputi (što se rijetko događa i na filmu).
Iako njezina priča spada u žanr fantastike, kao i mnogi fantastični i znanstveno-fantastični romani bavi se ozbiljnim temama koje korespondiraju sa suvremenošću: konkretno, policijskom brutalnošću, rasizmom i rodnim nasiljem.
U "Djeci krvi i kosti" piše o nedužnoj djeci, ubijenoj kad su imala petnaest, dvanaest ili sedam godina.
O djevojci kojoj je majčina smrt slomila srce, o brutalnosti vlastodržaca, o tome kako se sve koji su drugačiji pokušava ušutkati i podjarmiti, o tome kako nije bitno samo kakve ti je boje koža – je li svijetlo tamna ili jako tamna – nego je bitno i koje ti je boje – kosa.

Priča o Oriši ide ovako: u početku je to bila zemlja u kojoj su uspješno napredovali rijetki i sveti magi.
Bogovi s nebesa podarili su svakome od deset klanova različite moći nad zemljom.
Bilo je tu maga koji su mogli nadzirati vodu, i drugih koji su upravljali vatrom.
Bilo je maga koji su imali sposobnost čitanja misli, i maga koji su čak mogli vidjeti budućnost! Svaki se mag rađao s bijelom kosom, znakom da su ga dodirnuli bogovi.
Svojim su se sposobnostima koristili da brinu za narod Oriše.
Magi su postali prvim kraljevima i kraljicama, no mir nije potrajao jer su oni na vlasti počeli zlorabiti magiju, pa su im bogovi za kaznu oduzeli sposobnosti.
Tijekom naraštaja, ljubav prema magima pretvorila se u strah.
Strah se pretvorio u mržnju.
Mržnja se pretvorila u nasilje, u želju da se mage zatre.
Jednog je dana magija disala.
Idućeg je potpuno nestala.

Zélie Adebola, glavna junakinja "Djece krvi i kosti", sjeća se doba kada je Orišom odzvanjala magija.
Sve se promijenilo jedne noći prije jedanaest godina kad je okrutni kralj Saran pobio sve mage.
No kad odbjegla princeza Amari otkrije tajanstveni svitak, a potom se pojave i koštani bodež i sunčev kamen, Zélie se pruža samo jedna prilika da povrati magiju i monarhiji zada konačan udarac.
Uz pomoć odbjegle princeze i svog brata Tzaina, Zélie mora nadmudriti i nadjačati princa Inana, koji je odlučio svim silama i trajno iskorijeniti magiju.

Tomi Adeyemi za prvi je dio svoje trilogije dobila čitav niz prestižnih nagrada, između ostaloga nagradu Hugo i Nebula, a koliko je važno to što je učinila za afroameričku zajednicu sigurno govori i vijest da su produkcijske kuće DisneyFox (!) i Lucas Film već otkupile prava za ekranizaciju romana.
"Djeca krvi i kosti" na engleskom su objavljena 2018.
godine, a autorica je u međuvremenu – krajem prosinca 2019.
– objavila i nastavak, zasad nepreveden na hrvatski, "Children of Virtue and Venegeance".
Treći, ujedno završni nastavak, koji zasad nema ime, trebao bi biti objavljen 2021.
godine.

"Djeca krvi i kosti" nisu važna samo zato što u književnost za mlade snažno pozicioniraju junake tamne boje kože, uspostavljajući ih kao drugačije uzore u svijetu nasilja i nepravde, niti je roman važan isključivo zato što u vremenu snažne rasne napetosti u Americi govori upravo o ljudskim pravima.
Važan je i zbog rodne jednakosti, jer Adeyemi u romanu snažnim glasom progovara o tome što trpe djevojke i žene, kako ih ugnjetava i obitelj i društvo, kako se njihova tijela nerijetko doživljavaju kao javna svojina, kao predmet koji se dodiruje ili se njime manipulira bez pitanja.
Roman, uostalom, nose dva ženska glasa: onaj Zélie i onaj Amari; njihovo prijateljstvo snažan je pokretač radnje, njihovi izazovi tjeraju čitatelja da nestrpljivo okreće stranice ove izuzetno napete i uzbudljive priče.
No tu je još nešto, bonus na koji Adeyemi nije bila "obavezna": roman je, naime, snažna posveta jorupskoj kulturi, jer je kao jezik magije u romanu odabrala upravo jorupski (koji je sačuvan i u hrvatskom prijevodu).

Vratit ću se sad na početak ovoga teksta, na šest zapleta.
Adeyemin roman toliko je složen da u sebi krije svaki od njih; to je snaga istinskih pripovjedača – što mogu sabrati različite priče i uplesti ih u gusto tkanje romana na način da gotovo svaki čitatelj, neovisno o tome kakvu literaturu preferira, u njemu može naći djelić sebe.
S obzirom da su "Djeca krvi i kosti" tek prvi dio trilogije, Kurt Vonnegut bi vjerojatno rekao da ovdje imamo složen slučaj "mita o Edipu", jer mnogo toga se u prvom nastavku odigrava na relaciji očeva i sinova, i očeva i kćeri.
No rekla bih, nadam se, da Tomi Adeyemi stremi ka drugom cilju – zapletu Pepeljuge, koji je možda i mnogo teže napisati nego mit o Edipu.
Navikli smo da stvari u svijetu često idu ukrivo, tako se lako poskliznuti.
Čini se istinskim izazovom junaka, koji je kao dijete krenuo na put, u srce čarolije, provesti kroz strah i gubitak nade, i podariti mu sretan kraj.
Obavezno čitati!  

 
 
Ivana Bodrožić
Sinovi, kćeri
Tanja Tolić
Pretpostavljam da je većina vidjela taj mem, jer se proteklih mjeseci širio društvenim mrežama poput požara.
Na fotografiji je red šibica, poslagane su jedna do druge, no u sredini reda je jedna izmaknuta, izvučena.
Šibice prije nje su izgorjele, one iza nje su sačuvane.
Poruka je doslovce to značila: izmakni se, zaustavi prijenos koronavirusa.
Tu sam sliku, međutim, prvi put vidjela davno, u drugačijem kontekstu: govorila je o sindromu "crne ovce" u obitelji.
Crna ovca nije onaj član obitelji što radi probleme, zbog kojeg majke plaču i krše ruke, a očevi piju jer su rodili probisvijete, nego onaj član koji se odupre ustaljenoj obiteljskoj dinamici.
To je onaj ili ona koji stekne dovoljno hrabrosti da prekine transgeneracijski lanac nasilja.

Transgeneracijska trauma prilično je nov pojam, još nedovoljno istražen, neki dijelovi njezine teorije osporavaju se ili još istražuju, no ona nesumnjivo postoji.
Zamijećena je prvi put kod djece ljudi koji su preživjeli Holokaust: u značajno većem postotku ti su potomci, u mirnodopskim uvjetima, tražili psihološku pomoć od djece čiji roditelji nisu preživjeli ratne strahote.
Potom je slično otkriveno kod potomaka robova u Americi, Indijanaca, izbjeglica, žrtava rata...
Trauma se, danas se to zna, širi horizontalno – na članove obitelji traumatiziranog (pa su tako supruge branitelja u visokom postotku depresivne, čak do 75 posto!), ali i vertikalno, na potomke – dokazano je, primjerice, da se ratna trauma prenosi do trećeg koljena, do unuka, a seksualno zlostavljanje i mnogo dalje.

"Disfunkcionalnost u obitelji", govori jedan, sporedni lik u novom romanu Ivane Bodrožić "Sinovi, kćeri" (Hermes naklada, 2020.), "kotrlja se od generacije do generacije kao šumski požar gutajući sve što se nađe na njegovu putu, sve dok jedna osoba u tom nizu ne stekne dovoljno hrabrosti da se okrene i suoči s plamenom." Zvuči kao znanstvena fantastika, ali nije, jer dobro je dokumentirano u psihološkoj praksi: ta osoba donijet će mir svojim precima i poštedjeti patnje djecu koja će doći.

Glavna junakinja romana "Sinovi, kćeri", Lucija, nije imala dovoljno snage da bude ta osoba, radije je, govori nam, birala puteve predaka.
Upoznajemo je na prvoj stranici ovog dirljivog, plemenitog i, nadam se, revolucionarnog romana: plemenitog jer govori o prijenosu boli i nasilja unutar obitelji i društva na slojevit način, u gustim nanosima tame, bez da se traži krivca – ta metapozicija u stvarnosti je rijetka i teško dohvatljiva, a i roman je stvarnost – junakova, privremeno autorova i čitateljeva; dirljivog jer zalazi u područje ljudskosti duboko, do izvorišta boli, pri čemu to nije pornografsko izvrtanje utrobe nego hrabrost da se sirove, nemaskirane emocije iznesu na stol za nedjeljnim ručkom; revolucionaran jer se nadam da će to postati u hrvatskom književnom polju i navijam da se književno polje prelije u stvarnost.
Vjerujem da to želi i autorica, jer inače ne bi na kraju romana (i na crnoj vrpci koja omotava korice) umjesto zahvale napisala ispriku.

Lucija je, nakon prometne nesreće, ostala zaključana u tijelu.
Sindrom je rijedak, ali dobro dokumentiran: poznat je kao tzv.
locked-in syndrome, trajno vegetativno stanje koje se razvija nakon traumatske ozljede mozga.
Bolesnici imaju očuvane kognitivne funkcije i budni su te otvaraju oči, a imaju i očuvane cikluse budnost-spavanje.
Ne mogu pomicati donji dio lica, žvakati, gutati, govoriti,  disati ni pomicati udove.
Mogući su vertikalni pokreti očima; mogu otvarati i zatvarati oči te trepnuti određeni broj puta kako bi odgovorili na pitanje.
Takvi bolesnici obično umru u roku od mjesec dana, no ima ljudi koji su sindrom preživjeli i do osamnaest godina.

Lucija je u krevetu bolnice za produženo liječenje i palijativnu skrb  tri mjeseca.
Bulji u strop i razmišlja, a njezina struja misli, nezaustavljivi vrtlog svijesti iz kojeg izranjaju ljudi i odnosi koji su joj (bili) važni, prvo je što zapljusne čitatelja.
Tu je najprije majka, dobrohotnija inačica mita o Medeji: svoju djecu ne ubija, ali ih jede ljubavlju.
Znate tu vrstu majke, možda je vaša, moja sigurno jest, a i mnogih mojih prijateljica: od njezine se brige, strahova i tjeskoba ne da disati, živi zaključana u fantaziju da smo mi, kćeri i sinovi, zauvijek njezina djeca, nedonoščad, jer vjeruje da nas jedino tako može sačuvati od svih naših pogrešnih izbora.

"Oblici pobune", govori Lucija, "koje sam u životu pokušavala razviti prema njoj uvijek su završavali gušenjem, kombinacijom njezine ogorčenosti mnome i tuge koju proizvodim u njoj jer sam takva, pa onda posljedično moje krivnje koja bi uvijek na kraju pljunula na vlastiti, smiješan pokušaj emancipacije." Formalno-pravno sve od punoljetnosti Lucija više nije u njezinu vlasništvu, ali svijetom je  hodala "omeđena rečenicama koje je baršunastim čekićem jednu po jednu zabijala u rubove mog bića sve od doba tepanja".
No situacija se sada promijenila: Lucija leži nepokretna u krevetu, priželjkujući smrt kao oslobođenje, "na papiru piše da ona raspolaže sa mnom", i prvi put jasno vidi – u samu srž njezina, majčina, bića "satkanog od straha koji ima gustoću i zapaljivost nafte, srama koji oblikuje svaki njezin korak prije nego stopalom dotakne zemlju, i zavisti koja ždere njezino tkivo iznutra".
I ta je majka stalno dira, njezino tijelo koje konačno sluša nju, "a ne mene, tijelo, najgori pakao".

Na rubovima vida i bića, u sjećanjima i halucinacijama što se miješaju, tu je i brat, Tomislav, čovjek krajnosti, koji nema dovoljno hrabrosti biti usidren u sebi i u neizvjesnosti života, "pa je i njega na kraju puta obijesti sačekao svemogući, ćudljiv, i sklon bizarnim pravilima, Bog".
Tomislav je jedan od "obiteljaša", onih što su nanovo otkrili Krista, najčešće u devedesetima, a misle da riječi poput "brak" i "obitelj" pripadaju samo njima, "normalnima", pa stoji na uglovima ulicama i maše lecima, poziva na prosvjed i referendum protiv nakaznih i nemoralnih, čudovišta - pedera, lezbi i, njemu najgore, transrodnih osoba.

Treći koji izranja iz sjećanja je Dorian, muškarac u kojeg je Lucija zaljubljena, i tu počinje zaplet "Sinova, kćeri".
Novi roman Ivane Bodrožić zbog specifične će teme nekima neminovno završiti "u ladici", kontekstualiziran kao queer literatura.
Nije prvi hrvatski roman koji se bavi LBGTQI tematikom, ali je prvi koji je napisala mainstream autorica, u najpozitivnijem smislu te riječi.
Ivana Bodrožić nije na rubu hrvatskog književnog stvaralaštva, nego u njegovu centru, jedna je od naših najvažnijih književnica, čiji se talent i kvaliteta umjetničkog stvaralaštva (više) ne propituju.
Namjerno nisam htjela krenuti s tom odrednicom njezina romana – nisam, jer to nije roman samo o "tome", konkretno o ženi koja se zaljubila u transrodnog muškarca i prolazi s njime njegovu tranziciju u muškarca, ali o tome će se, sigurna sam, mnogo pisati.
I bit će mnogo udaraca.

Lucija i Dorian upoznali su se i zaljubili u trenutku "u kojem si se iznutra rasparao spremajući se da kroz kožu, sluz, krv i šavove izađeš van".
Prvo su htjeli da ih drugi ne vide, pa da ih vide i priznaju kao par, potom da prođe Dorianova operacija, pa da se drže za ruke dok hodaju gradom, da nitko ne spominje prošlost, a možda "ćemo jednom htjeti i da nam se naša prošlost prizna, to se još ne usudim željeti sada, jednom".
"Sinovi, kćeri" strukturno su podijeljeni u tri dijela: prvi dio, na koji otprilike otpada polovica romana, čitatelj prati iz Lucijine perspektive, iz bolničke postelje s nelinearnim bljeskovima u prošlost.
Drugi dio pripovijeda Dorian, treći dio pripovijeda Lucijina majka.
Dok se premješta iz jedne u drugu perspektivu, čitatelj tone sve dublje, kao u slojeve Zemlje: svaka nova pozicija sve je ranjivija i time bolnija, ali i sve bliže izvorištu: i ljubavi i nasilja.
I junaci i čitač su poput glavice luka: ljušti se sloj po sloj; to boli, ali i oslobađa.

Transrodnih osoba u populaciji ima jedan posto.
Koliko se o njihovim životima rijetko piše, dokaz sam, upravo sada, i ja: jedan dio mene ima poriv ispisati politički korektne pamflete o potrebi prihvaćanja drugačijih – ne da se forsiram, ja to zaista tako osjećam, ali mi nedostaje riječi, zato što mi nedostaje iskustva, kontakta i istinskog razumijevanja, pa već u prvoj misli samu sebe ulovim u prijestupu, jer što uopće znači "drugačiji" kad je normativ ionako konstrukt? I ja, kao i Lucija, što joj Dorian predbacuje u jednoj ljubavničkoj svađi, imam "toliko više riječi koje dolaze od toliko više slobode, ne znaš kuda bi s njom".
Svi vi, nastavlja Dorian, sve razumijete, aludirajući na krug kojem i sama pripadam: to smo mi, ti osviješteni, liberalni gradski ljudi, koji imaju prijatelje homoseksualce i lezbijke, koji svake godine hodamo u Povorci ponosa i mašemo transparentima i zastavama.
Sve razumijemo.
Osim što to znači nepripadati.
Temeljno.
U prirodi, naravno, ne postoji ono što nije prirodno, inače ne bi postojalo, ali za Doriana se to ipak svodi na sljedeće: "Moje ime odgovara mojoj slici, moja slika odgovara vašim očekivanjima, vaša očekivanja garancija su mog postojanja."

Iz ovoga bi se dalo pomisliti da je Ivana Bodrožić počinila "grešku" našeg zajedničkog kruga i napisala angažiran, politički korektan, pamfletičan roman.
Ali nije.
Ljubavni odnos Lucije i Doriana ispričan je, za početak, iz nelaskave perspektive za glavnu junakinju: ljubav nije sporna, ali je se ona i srami.
"Voljenje tebe", govori Dorianu, "na površinu je izvuklo sve jadno i kukavičko u mom karakteru..." Boji se, recimo, da je majka i brat na vide na televiziji dok hoda na  Povorci ponosa.
Strahuje da u gradu ne naleti na brata dok se s Dorianom drži za ruku.
Frustrirana je ljubopitljivošću prijatelja i poznanika koje zanima kako to točno, seksualno naravno, funkcionira između njih dvoje; prijatelja koji je prodorno promatraju pokušavajući otkriti kakva ju je to trauma iz djetinjstva natjerala u "takvu" vezu.

Istodobno, odnos Lucije i Doriana raskošno je senzualan i slojevit; rijetko u hrvatskoj literaturi susretnem takve opise ljubavi i intimnosti.
Lucija se prijateljima "pravda" kako se zaljubila u Dorianovu osobnost, jer stalno se spotiče o biologiju i ideologiju; "Sinovi, kćeri", mimo (rodnih) uloga dodijeljenih glavnim junacima, govore o tome da ljubav, kad je istinska, uvijek klija iz središta našega bića, iz toga što se prepoznamo, što se jasno ugledamo u zrcalu drugoga i što mnogi, prvi put u životu, u tom ogledalu ne vide čudovište ili nakazu, nego čovjeka vrijednog ljubavi.
Sebe.

Ono što doista povezuje Luciju i Doriana jest to što su oboje zaključani, a ta trauma vlastite i društvene zaključanosti glavna je tema ovoga romana.
Dorian je zaključan jer se rodio u tijelu koje ne korespondira s njegovim rodom.
I Lucija je zaključana u tijelu, nesretnim slučajem, no kroz roman postaje jasno da je tijelo, čudnim obratom sudbine, samo odzrcalilo unutarnje stanje: bila je zaključana od početka, time što je rođena kao žensko, a biti rođen kao žensko na Balkanu znači od prvog udaha početi otplaćivati dug što uopće postojiš i dišeš.
"Nju treba puno maziti, ona je žensko, ionako će se napatiti", kaže njezin otac njezinoj majci dok je Lucija bila beba.
"A što je sa mnom?" vikne majka.
"Ja se nisam napatila?"

Zaključana je u tijelo, u rod, i majka.
I jedna baka i druga.
Iz Lucije što leži nepokretna u krevetu odmotava se dugačka vrpca, crna, i razmotava u prošlost ženske obiteljske brazde, jer "kod nas su se crni dani nasljeđivali uvijek i neizostavno po ženskoj liniji".
Nije ovo, naime, roman samo o transgeneracijskoj traumi i transrodnosti; Ivana Bodrožić otključava u hrvatskoj literaturi temu kojom ćemo se tek trebati baviti, a nad kojom leži moćni tabu ili barem stigma: tek nam slijedi hrabro i otvoreno pisati o ženskom nasilju, o nasilju majki nad djecom, o nasilju koje supostoji pored muškog nasilja, o tome kako žene perpetuiraju silu zlobe i boli neovisno o muškarcima, iz vlastitih trauma i razloga.

Roman je ovo koji govori i o tome što znači biti žena u svijetu napravljenom po mjeri muškarca, a koji zajedničkim snagama kroje oba roda.
Sljedeće pišem vrlo oprezno: ovo je i roman o tri žene, ispripovijedan iz pozicije tri različite žene, od kojih jedna to ne želi biti jer ne može biti, s obzirom da se iznutra, u svojoj srži, osjeća muškarcem.
No Dorian je jednom bio Dora, a to daje rijetku poziciju da se u istom tijelu osjeti koliko je ovdje različit tretman muškaraca i žena: "Jer danas, kad me taj isti svijet pogleda i više ne vidi ono što se podrazumijeva pod pojmom 'žena', ja znam bolje.
Znam kako se u kratkom vremenu, iako mene ne čine grudi koje sam imao, jajnici ili brada, odnos tog svijeta prema meni promijenio.
Dovoljno je podignuti ruku, pojaviti se, nakašljati, upozoriti, da se ozbiljno shvati, da se bolje plati, da se ne izruguje, ne izrabljuje, ne dobacuje, ne šamara, ne podrazumijeva."

"Sinovi, kćeri" su i roman o zaključanim muškarcima, ne samo onima koji su transrodni.
Zaključan je Lucijin otac, oba djeda, brat Tomislav na čijem je primjeru jasno uspostavljena linija nasilja, koju vrlo često zaboravljamo kad se dogodi nešto strašno, kad netko počini jeziv zločin: u svakom zlostavljaču čuči zlostavljano dijete.
Svi smo mi sinovi i kćeri naše kulture, a znamo kako to ide s djecom: "kad je puno ljubavi oko njih, djeci buja osobnost, produbljuje se njihov trag u svijetu, postaju jedinstvena ljudska bića, kada toga nema, onda traže gomilu, bezlični se utapaju u masi, bojeći se istupiti iz kolone istih.
Prosječnost ih čuva od nedostatka hrabrosti."

Šibica s početka ovoga teksta, ona koja se izmaknula, to je Dorian.
Ne znam činim li ovime strahovitu nepravdu transrodnim osobama: time što ih, uz svu njihovu patnju, još koristim kao uzor kako se izmaknuti transgeneracijskom požaru.
Ali...
potopljeni smo valom epidemije: ne kovida, nego samoće, pritom nismo u karanteni, nego okruženi ljudima, bližnjima, i ne učinimo li nešto kao društvo ta će nas kiselina izgristi.

Mislim da ovo nikad nisam napisala: trebate kupiti ovaj roman, i vraćati mu se i vraćati.
 
 
Taffy Brodesser-Akner
Fleishman je u nevolji
Tanja Tolić
Toby Fleishman ima 41 godinu i visok je metar i šezdeset pet.
Na stranu izreka da se u malim bočicama čuvaju otrovi i skupocjeni parfemi, tih metar i žilet visine odredili su Tobyjev život.
Ili je barem on u to uvjeren.
Na seksualnom tržištu visina je poželjna osobina, što znači da je Toby u startu bio zakinut.
No ponešto se, otkriva, ipak promijenilo od vremena kad je on izlazio s djevojkama.
Za početak, tu su sada aplikacije za spojeve i pravila su sasvim drugačija: ove žene žele seks, često je to jedino što žele od muškaraca, otvoreno se nude i njegov je mobitel, doslovce preko noći, zatrpan eksplicitnim porukama i fotografijama s kojih iskaču otvorena usta, gole stražnjice, ružičaste bradavice i čipkaste gaćice.
I nijednu od njih ne zanima koliko je visok.

Prvih stotinjak stranica prvijenca Taffy Brodesser-Akner, "Fleishman je u nevolji" (Znanje, 2020., prijevod Lidija Toman), ekvivalent je vojničkih recki na zidu ili male crne knjižice.
Svježe rastavljen, Toby Fleishman uglavnom ne može vjerovati svojoj sreći i najveći mu je problem napraviti raspored za sve te ševe što se nude.
Sve do noći u kojoj mu bivša supruga Rachel potajice u stan ne iskrca djecu – devetogodišnjeg Sonnyja i jedanaestogodišnju Hannah – i pošalje poruku da odlazi u centar Kripalu gdje će neko vrijeme vježbati jogu i duboko disati.
Fleishman je u nevolji.
Nije u nevolji zato što je prije razvoda bio odsutan roditelj, zato što ne zna kuhati ili nema pojma kakav je raspored djece, baš suprotno.
U nevolji je zato što je Rachel ustvari nestala, ne javlja se ni njemu ni djeci na telefon, isprva je zabrinut da joj se dogodilo neka nevolja, a onda, preko Racheline asistentice, doznaje da je živa i dobro, ali se odbija javiti.

Tu počinje Tobyjeva ispovijest, vivisekcija jednoga braka, koju nam ne pripovijeda glavni junak nego njegova prijateljica iz fakultetskih dana Elizabeth Slater.
Pripovjedačica, govoreći o braku svojeg prijatelja, propituje vlastiti, svoj izbor da od zaposlene žene postane isključivo domaćica, svoje nezadovoljstvo neostvarenim ambicijama u novinarstvu (za što krivi muškarce i neravnopravne odnose moći) i pomanjkanje težnji za pisanjem, recimo romana.
Doznajemo da se prije dvanaest godina udala za odvjetnika, rodila djecu i preselila u predgrađe.
Prije dvije godine napustila je posao novinarke u jednom časopisu za muškarce.
Sada je bila ono što se zove "kućanica i majka", a s neprikrivenom gorčinom pripovijeda kako je jednom, dok je još imala posao, jednu ženu upitala: "Radiš li gdje?", na što joj je ova odgovorila: "Naravno da radim.
Ja sam majka." "Ali i ja sam bila majka", prisjeća se Elizabeth, "pa kako se onda zove to što sam ja radila?"

Elizabeth je odavno izblijedjela iz Tobyjeva života – otkad se udala jedva su izmijenili nekoliko rečenica, no Fleishman je sad u nevolji pa se sjetio i Elizabeth i Setha, starih prijatelja iz mladosti.
Isprva ima potrebu zaštititi Rachel i njezinu odluku da si uzme nekoliko dana odmora, bez djece.
Rachel je, Tobyjevim riječima, "bila čudovište, da, ali ona je oduvijek bila čudovište.
I još uvijek je bila njegovo čudovište jer nitko drugo nije položio pravo na nju, jer on još uvijek nije završio s njom u pravnom smislu, jer ga je njezin lik još uvijek progonio."

Rastali su se početkom lipnja, kad je završila i školska godina, a bila je to kulminacija procesa koji je trajao skoro godinu dana, ili procesa koji je zapravo započeo nedugo nakon vjenčanja, ovisi koga pitate i iz kojeg ugla gledate.
Elizabeth, i Tobyju i nama, vrlo brzo daje do znanja da joj se Rachel nikad nije sviđala, pa se i Toby počinje otvarati.
Na površinu najprije izlaze svjetonazorske razlike: Toby je liječnik, hepatolog, i oduvijek je htio biti liječnik, kao i dobar dio članova njegove židovske obitelji.
Nije ambiciozan, on samo želi liječiti ljude.
No Rachel jest ambiciozna, dapače opsjednuta je uspjehom, dan i noć je posvećena svojoj agenciji za talente, neprestano je na telefonu, računalu ili sastancima i večerama, a kad nije, onda joj je život posvećen društvenom usponu.
Njezini prijatelji bogati su i blazirani, njujorška krema, koja životni uspjeh mjeri raskošnim nekretninama, skupim ljetovanjima i prestižnim školama u koje im idu djeca.
To želi i Rachel, ali kako je Toby sasvim zadovoljan svojom pozicijom "običnog" liječnika, a ne šefa odjela ili, recimo, voditelja prestižne zaklade, neprestano izbijaju svađe.

Nakon što Rachel nestane, Toby prijateljici izlijeva dušu: bivša supruga nije samo ambiciozna i hladna kučka, nego i sebična i loša majka.
"Rachel je voljela djecu, znao je to, ali nikad nije bila prirodna s njima.
Većinom se bojala ostati sama s njima.
Postajala je nestrpljiva kada su se predugo motala oko nje." U očaju jer je ne može dobiti na telefon, Toby zove odvjetnicu: "Moja žena nije podobna za majku.
Ali željela je djecu.
Naprosto ih nije znala voljeti, niti je voljela nas." Odvjetnica pak odgovara: "Znate li što obično kažem ženama? Kažem im da ne mogu utjecati na puno toga i da sustav ide na ruku muškarcima." Ja ne osjećam baš da sustav ide na ruku muškarcima, odgovara joj Toby.
Odvjetnica je samo odmahnula glavom.
"Ne, jer vi ste žena u ovoj priči."

Tolstoj "Anu Karenjinu" započinje rečenicom kako su sve sretne obitelji nalik jedna na drugu, a svaka nesretna obitelj nesretna je na svoj način.
Danas znamo bolje: nesretni brakovi katalozi su klišeja i u tom polju kreće se i Taffy Brodesser-Akner.
Jedini element iznenađenja koji uvodi – a ni on nije inovativan, ali je suvremen – jest što zamjenjuje tradicionalne rodne uloge: muškarac funkcionira kao majka i domaćica, a žena kao otac što donosi kruh na stol.
Isprva čitatelj osjeća sućut prema Tobyju i djeci, no kako roman napreduje sve zamjetnije postaje odsustvo Racheline perspektive.
Okej, razumijemo, bio muškarac ili žena, grozno je kad roditelj preko noći postane samohran, no zašto je taj drugi partner nestao? I ako je bio toliko užasan partner, zašto ga je ovaj, o kojem čitamo, uopće odabrao? Iz vizure pripovjedačice, Toby je žrtva; iz psihoanalize znamo da je pozicija žrtve uvijek dijelom i narcistička.

U "Fleishmanu" je ta narcistička pozicija dotjerana do vrhunca, Toby vrlo brzo postaje iritantan.
Puno je previše opservacija o seksualnoj frustriranosti i seksualnoj gratifikaciji; gotovo polovica romana, na koju otpada prvo od tri velika poglavlja, obilježena je seksualnim doživljajima koji se čine sami sebi svrhom.
Autorica je možda htjela postići ironijski, komičan odmak, prikazati te muškarce puštene s lanca (braka) što se nakon razvoda praćakaju u bari površnih, ali strasnih seksualnih susreta, no u tome nije uspjela, najviše zato što je Tobyjevu kuknjavu o bivšoj supruzi, o tome kako ga nije razumjela i podržavala, razvukla na 350 stranica.
Vrlo brzo, barem meni, Toby je postao zamoran, a roman dosadan za čitanje.
Sve do zadnjih 90 stranica kad Rachel napokon progovori.
(Autorica takav nesrazmjer indirektno opravdava kroz pripovjedačicu Elizabeth koja, poučena svojim novinarskim iskustvom, ponavlja da će se javnost zainteresirati za neku priču ako je ispričana iz pozicije muškarca.)

Neke stvari neminovno moram otkriti radi uspostave ravnoteže (bez brige, ne otkrivam kraj romana), pa ako mislite da će vam to pokvariti čitanje – sad stanite s čitanjem ove recenzije.
Doznajemo da je Rachel odrasla s nestrpljivom bakom koja je samo čekala da ona što prije odraste i ode.
Rachelin otac ostavio je njezinu majku kad je ona bila beba, a zatim je majka oboljela od raka i umrla, sve se to zbilo do njezine treće godine.
Bila je usamljena i nije imala puno prijatelja.
Možda zato što se uvijek trudila da sustigne druge, jer nije bila rođena imućna, niti je rođena u tipičnoj obitelji.
A možda i zato što ljudi ne vole žene koje su tako otvoreno ambiciozne.

Kad je ušla u svijet rada, upucavao joj se šef.
Izgubila je partnerstvo zato što je bila trudna.
To je bila samo jedna od ružnih stvari koje donosi trudnoća.
"Prije nego što zatrudniš, ti si osoba.
Ali čim postaneš inkubator za tuđi život, svodi te se na dijelove.
Uvrede su bile krupne, ali i sitne.
Čitavu trudnoću ljudi su joj govorili da je preslatka.
Govorili su da je neodoljiva.
(...) Svaka majka koju je poznavala na neki je na način bila poništena, kao da više nije osoba u pravom smislu." Na sve to: Rachelin porod prvog djeteta, djevojčice, jedna je strašna priča, o boli, samoći i krivnji.

Pripovjedačica, Elizabeth, nakon slučajnog susreta s Rachel, mijenja perspektivu.
"Toliko je načina da budeš žena na ovome svijetu, ali svi ti načini ponovo te svode na ženu, drugim riječima, metu." Doznajemo da bi učiteljice za Rachel rekle da je ona mama koja radi i to je na neki način zvučalo kao uvreda.
Možda zato što je majka koja radi bila rijetkost u toj školi.
Njezini doma redovito su je opisivali kao ljutitu, ali se Toby nikad nije zapitao zašto je Rachel ljutita.
"Ljutnja je bila vrt koji je ona održavala, a bio je pun toksičnog korova čiji rast nije mogla kontrolirati.
Toby nije razumio da je i on bio vrtlar u tom vrtu.
Nije razumio da su oboje ondje sadili korov."

I konačna "istina": kad žena doista uspije, kad nadmaši sve i zaradom i postignućem, kad nadiđe sva očekivanja, ništa se oko nje zapravo ne promijeni.
"I dalje morate hodati na prstima oko muške krhkosti, što je okej ženama koje po cijele dane šopingiraju i piju martini – to im je bila kompenzacija, one su svoje pregovore odradile – ali je bilo apsolutno nepodnošljivo svakoj ženi koja je radila, koju su poštovali, koja je sama postala netko oko koga se mora hodati na prstima.
To što su muškarci toliko delikatni, što nemaju ni mrve sposobnosti da sagledaju sami sebe i shvate da njihove žene nisu oduševljene time što će provesti još jednu večer u krpanju njihovog samopouzdanja i podizanju njihovog ega – to je ono što mi žene ne možemo tolerirati."

Već sam spomenula da se "Fleishman je u nevolji" kreće utabanim poljem klišeja; prepun je i stereotipa i predrasuda.
Ovaj je roman zanimljiv najviše u kontekstu potencijala, u temama koje otvara.
Da ih je bolje obradio, mogao je biti "Rat Roseovih" za 21.
stoljeće,  ali nije dobro izveden, pa samo draška i škaklja na mjestima na kojima je mogao rasvjetljivati i razarati.
Ovako je (samo) anatomija jednog razvoda i anatomija propasti iluzije o tome da poznajemo naše bračne partnere.
To će nekim čitateljima biti sasvim dovoljno (što je sasvim u redu).
Vjerujem da je zbog toga bio hit u Sjedinjenim Državama i Velikoj Britaniji u ljeto 2019.
godine, pored toga što, nagađam, vjerno prikazuje životne dvojbe američke i britanske bogate klase.
Taj sloj romana većini čitatelja u Hrvatskoj bit će nedohvatljiv.

U jednoj stvari "Fleishman" je, međutim, odlično pogodio metu.
Neravnoteža u perspektivama Tobyja i Rachel pokazuje odnos snaga u društvu: na gotovo 350 stranica čitamo njegove jadikovke što mu je propao brak i bivša žena nestala na tri tjedna; na jedva 90 stranica, gusto ispisano i telegrafski prepričano, čitamo o tome koliko je bilo teško Rachelino odrastanje bez roditelja, s hladnom bakom.
U njegovu dijelu preplavljeni smo emocijama – uglavnom njegovim samosažaljenjem i opsjednutošću seksom.
U njezinu dijelu čitamo tragediju toga što znači danas biti žena.

Iako je "Fleishman je u nevolji" bio ljetni hit, reakcije kritičara su podijeljene.
I strani su kritičari, kao i ja, zauzimali pozicije: hoće li vjerovati Tobyju i njegovoj priči o hladnoj, ambicioznoj ženi koja ne mari za svoju djecu nego samo za uspon na društvenoj ljestvici? Ili će vjerovati Rachel, siročetu koje je odraslo uz hladnu baku, bez prijatelja, odlučnoj da ne dopusti da njezina djeca imaju isti život? Ovisno o tome kome odlučite vjerovati, a pripovjedačica vam u tome neće pomoći, ovisit će i vaša procjena romana: je li u pitanju zamorno, predugo štivo koje otvara neka važna pitanja o intimi u doba dejting aplikacija, o podijeli uloga i brisanju rodnih identiteta, ili o komičnom romanu koji hrabro izaziva konvencije time što u ulogu žrtve stavlja muškarca, muža, a ne ženu?
 
Alex Landragin
Prijelazi
Tanja Tolić
Kad poželim čitati iz eskapizma – što je sve rjeđe, ali mi uspijeva –  čitam fantastiku.
Ne omalovažavam žanrovsku literaturu, dapače jedan od mojih najdražih pisaca, kojeg ubrajam u vrhove književnosti, engleski je književnik Philip Pullman, a trilogija "Njegove tamne tvari" među literaturom je koju sam pročitala nekoliko puta (mislim, tri ili četiri).
Fantastika, kao i cjelokupno polje književne produkcije, također može biti "visoka" i "niska"; u prvu bismo ubrojili Tolkiena ili Ursulu K.
Le Guin, u drugoj su, recimo, vampirski roto-romani, na primjer saga "Sumrak", dakle ono što načelno smatramo trivijalnom književnošću.
Mogu čitati i jedno i drugo, pri čemu će visoka fantastička literatura u meni proizvesti užitak, dok će druga zadovoljiti želju za maštovitošću i magijom, ali ću se osjećati kao da sam se predozirala šećerom.
Nemam, dakle, ništa protiv ni trivijalne fantastike – shematizma i stereotipa, ali jedan uvjet uvijek imam: pravila žanra i pravila pisanja se moraju poštovati.
Da banaliziram: ako na početku imamo Čehovljevu pušku, do kraja romana ona naprosto mora opaliti.

"Prijelazi" Alexa Landragina, romana prvijenca pisca francusko-armenskih korijena s australskom adresom, obećavali su mnogo naslovnicom, nešto manje tekstom na poleđini.
Nije, naravno, pravilo, ali dizajnirane naslovnice – dakle one koje ne krase fotografije sa stock servisa – obično upućuju na to da nakladnik smatra kako nudi po nečemu izvanredno djelo, pa je u njega spreman uložiti i više novca.
S tekstom na poleđini sam odmah imala problema zato što je jedan od likova Walter Benjamin, kojeg se u sadržaju naziva književnim kritičarom, što je bio, ali se "zaboravilo" da je ipak, primarno, bio ugledni njemački filozof židovskog porijekla.
Nije do nakladnika, nego do autora koji ga u romanu tako predstavlja.

Ali, nećemo biti izbirljivi, biramo knjigu da bismo se odmorili! Sadržaj, bez obzira na "krnjeg" Benjamina, jest obećavao.
Pariškom knjigoveži u radnju ulazi bogata klijentica, Barunica: donijela je rijedak rukopis – želi da ga knjigoveža uveže, ali ga ne smije čitati.
No kad nekoliko dana kasnije Barunica iznenada umre, knjigoveža zaključi da ga dogovor više ne obavezuje.
Knjiga se sastoji od tri rukopisa: prvi je naslovljen "Naobrazba nakaze" i čini se da ga je napisao Charles Baudelaire; drugi se zove "Grad duhova" i moguće da ga pripovijeda njemački filozof i pisac Walter Benjamin; treći je najneobičniji – "Priče o albatrosu" izgleda govori o nekakvoj čarobnici koja je proživjela mnogo života.

Knjigovežina supruga ubrzo shvaća da se rukopis može čitati na dva načina – od prve do posljednje stranice, kako je uvezan, ili Baruničinim redoslijedom, koja je ispod naslova rukopisa ispisala niz naoko nasumičnih brojki.
Kreće se od stranice 148 i dalje slijede upute: na kraju svakog pročitanog poglavlja označena je sljedeća stranica na kojoj treba nastaviti čitanje.
"Prijelaze" na dva različita načina može "konzumirati" i čitatelj.
Ako ste čitali Cortázarove "Školice" ili Pavićev "Hazarski rečnik", s ovakvom mogućnošću čitanja već ste upoznati.
Odabrala sam upravo taj jer takav način čitanju dodaje i element igre: sve do samog kraja ne znate ustvari koliko vam je knjige ostalo za pročitati, a bookmarker i gubi i dobiva sasvim novu funkciju - ne daje informaciju koliko vam vremena treba za knjigu, ali ste istodobno bez njega doslovce izgubljeni u čitanju.

Nakon stotinjak pročitanih stranica postalo mi je jasno da "Prijelazi" nisu visoka fantastička literatura.
Lijepo su, čitko  napisani, stilom koji se svlada na prosječnoj radionici kreativnog pisanja (koju je autor pohađao u Australiji), i odlično su i tečno prevedeni, što sam i očekivala s obzirom da je prevoditeljica Martina Pranić čiji prevoditeljski rad poznajem.
Prijevode nekad procjenjujem na temelju usporedbe s originalnom (ovdje nisam), ali u osnovi je dobar prijevod onaj koji je točan i u duhu hrvatskog jezika (što kod trivijalne literature često nije slučaj jer ih prevode neiskusni i jeftiniji prevoditelji koji, primjerice, ne razlikuju englesku i hrvatsku sintaksu).

Trivijalno, kao što sam rekla, meni nije prepreka za čitanje.
No u "Prijelazima" – kad čitatelj pohvata osnovne konce priče – počinju ozbiljni problemi.
Najveći je korištenje stvarnih ljudi za junake priče (stvar ne spašava što su svi mrtvi).
Coco Chanel i Charles Baudelaire snažne su prisutnosti u kolektivnom imaginariju.
Iako nisu naši suvremenici, toliko su poznati, toliko smo o njima čitali, ili ih čitali, da o njima imamo zalihu predodžbi.
Da bi upotreba stvarnih osoba funkcionirala u književnosti, pisac se mora kretati u okviru činjenica i ne previše odstupati od njihovih – stvarnih! – života.
Đavo je u detaljima, koji moraju biti besprijekorno izvedeni, tako da se – iako izmišljeni – čine mogućima.
U tako uskom prostoru najčešće se razotkriva književni talent ili dilentatizam.

Landragin je, nažalost, krenuo ambiciozno zahvaćajući u živote povijesnih ličnosti i bez obzira što je u pitanju fantastika – odnosno, baš zato što je u pitanju fantastika! – stvorio književni bastard koji je potpuno neuvjerljiv.
U slučaju Waltera Benjamina imamo i dodatni problem, jer se na hrvatskom tržištu istodobno prodaje i vrlo ozbiljna publicistička knjiga, "Doba čarobnjaka" njemačkog filozofa Wolframa Eilenbergera, izvanredni prikaz velikog desetljeća filozofije (1919.–1929.), dekade kada se odlučivalo o tome hoće li sudbina Europe krenuti putem demokracije ili diktature, i kada su Heidegger, Wittgenstein, Benjamin i Cassirer postali filozofi od svjetske važnosti.
Mislim da razumijete u čemu je problem: pored takve knjige "Prijelazi" naprosto djeluju kao budalaština.

Veliki dio čitatelja "Prijelaza" vjerojatno neće znati tko je bio Walter Benjamin.
Ni ovo ne mislim omalovažavajuće: filozofija se u Hrvatskoj naprosto ne čita puno.
No sad dolazimo do Čehovljeve puške, pravila žanra i pisanja.
Pisac se, naravno, ne mora kretati u okviru očekivanog ili zamislivog, ali zna biti problem – najčešće kod trivijalne literature – kad iznevjeri očekivanja čitatelja.
U književnosti niske kvalitete nema baš mnogo toga u čemu se može uživati, pa ako čitate ljubić, želite da se vole do kraja života, ili ako ste posegnuli za krimićem, pošteno je da detektiv na kraju uhvati ubojicu.
To su bazična pravila žanra, ako iz toga želite iskoračiti, morate imati sape za visoku književnost.

Landragin u "Prijelazima" čitav zaplet bazira oko ljubavne priče koja je počela prije nekoliko života.
Neću previše otkrivati, ali ukratko: u trećem dijelu rukopisa "Priče o albatrosu" doznajemo za ljubavni par, Alulu i Koahua, koji krajem 18.
stoljeća žive na udaljenom polinezijskom otoku.
Tamošnji stanovnici imaju sposobnost "prijelaza", duše im mogu transmigrirati u druga tijela, i to prije smrti.
Tragičnim slučajem, i Alulina i Koahuova duša prebace se u tijela europskih mornara koji su posjetili otok.
Alula je čarobnica pa prijelaz zna izvesti tako da se sjeća tko je i odakle je, Koahu nije prošao inicijaciju pa je to izveo tako da je sve iz prošloga života zaboravio.
Uključujući i Alulu.
Sljedećih nekoliko života on se utjelovljuje bez brige i pameti, a ona ga naganja preko kontinenata i država pokušavajući ga natjerati da se prisjeti tko je ustvari.

Neočekivano, "Priče o albatrosu" su najuvjerljiviji dio knjige.
U jednom intervjuu s Landraginom sam pročitala da je od te priče krenuo i pisati roman: moguće je da se zato u njoj osjeća najviše strasti, prikaz života na polinezijskom otoku mi se jako svidio, kao i ideja o transmigraciji duša.
Ljubavna priča mi je potpuno neuvjerljiva, najviše zato što Alula i Koahu prije tragedije provedu toliko malo vremena da čitatelju uopće nije jasno zašto ona tog tipa toliko naganja, tim više što on većinu života nema pojma tko je ona (a i kao junak je plošan).
Do kraja romana ne postane ništa bolje: autor putem doda psihotičnog negativca nedovoljne unutarnje motivacije koji ubija ljude i kopa im oči, a priča završi tako da se zapravo ništa ne riješi.

Pokušavala sam doznati planira li Landragin napisati nastavak, jer jedino bi u tom slučaju bio opravdan ovakav svršetak, no takvog podatka nema.
Mimo toga, ne doznajemo niti zašto je knjigoveža s početka priče uopće odlučio objaviti rukopis za koji tvrdi "da ga je ukrao".
Čini se da Landragin misli kako bi čitatelja trebalo zadovoljiti što je "dao odgovor" na zagonetku iz stvarnog svijeta: naime, prilikom Benjaminove smrti 1942.
godine nestao je rukopis koji je nosio u torbi i nikad nije pronađen.
Prosječan čitatelj "Prijelaza" neće imati pojma ni tko je Benjamin ni zašto bi njegov rukopis bio važan; čitatelj filozofske literature, koji može razumjeti važnost Benjaminova izgubljenog rukopisa, za "Prijelazima" vjerojatno nikad neće posegnuti, a i da posegne, u najmanju ruku bi bio blago iziritiran Landraginovim književnim pretpostavkama o čemu je govorio taj rukopis.

Uglavnom, "Prijelazi" su priličan kupus od literature.
Pristojno napisan, izuzetno maštovit, s divnom idejom u pozadini priče, ali i dalje kupus.
 
Amélie Nothomb
Žeđ
Tanja Tolić
U početku bijaše tijelo.
I ništa više.
Nije bilo misli, ni značenja; nije bilo ničega s čime se moglo usporediti.
Rođenje je čisti rez, prijelaz u bivanje za koje ne postoje riječi.
Nagađam jer se ne sjećam, a i da se sjećam, ne bih mogla o tome govoriti: moj prvi jezik, i vaš, bio je jezik tijela i senzacija, topline na koži i naglih, bolnih udara hladnoće, svjetla što ga upijaju moje zjenice za koje još ne znam da postoje, i potpunog mraka što briše maglovite obrise koje još ne mogu pretvoriti u objekte majke i...
oca.
Još mi nisu postali zrcala narcizma, iz kojih će izrasti svemogući pa sasvim obični Ja; mozak mi ničemu ne služi, osim što u njega leđna moždina, gospodar moje egzistencije što se broji u danima, nervima pumpa konstantni osjećaj gladi i žeđi.
Nisam se još ni uspravila, a već "znam": gladna sam dodira.
To je jedini jezik koji znam.

"Neću nikada dovoljno ponavljati: imati tijelo najbolje je što se može dogoditi." Govori to Isus, Sin Božji, u "Žeđi" (Vuković&amp;Runjić, 2020., prijevod Marija Paprašarovski), provokativnom, ali ne i skarednom romanu Amélie Nothomb.
Predzadnji roman francusko-belgijske spisateljice, poznate po tome što piše jedan roman godišnje, izgovoren je u prvom licu jednine, pripovjedač je sam Isus Krist.
Nije to Krist kojeg poznajemo iz evanđelja, dapače i sam na jednom mjestu kaže kako "ništa nije toliko iritantno kao ti ljudi (evanđelisti, op.
a.) koji, pod izgovorom da vas vole, umišljaju da vas dobro poznaju".
Ovaj Krist, kojeg zatječemo na kraju njegova života, u danima pred muku i smrt, sav je uronjen u tijelo.
Vrhunac je kreacije svojeg oca: bogočovjek koji u sebi objedinjuje krajnosti, dotad razdijeljen svijet – raja duha i pakla tijela, a premošćuje ga on, čistilište u kojem Bog, svjestan svoje svrhe, obitava istodobno s čovjekom što u nadljudskoj muci ne može naći smisao.

Ovaj Isus uvijek je volio biti zaklonjen dok se kiša pojačava.
Sjajan je to osjećaj.
Pomalo ga se glupo, govori nam, povezuje sa spokojem.
U biti, u toj situaciji osjeća se užitak jer romon kiše iziskuje krov kao rezonantnu kutiju: biti ispod takva krova najljepše je mjesto za doživljaj koncerta.
Kao iznimna dionica, suptilno promjenjiva, rapsodijska, ali ne pretjerano – nastavlja Krist što se sprema umrijeti – svaka kiša sliči blagoslovu.
Krist iz "Žeđi" oličenje je  ljudskog roda.
"Kad se ispružim da bih spavao, to jednostavno prepuštanje izaziva u meni takav užitak da moram obuzdavati jecanje.
Obična gusta juha, čak ne ni nužno svježa voda, izmamila bi mi uzdahe slasti kad ne bih vladao tom situacijom.
Već mi se dogodilo da zaplačem od užitka dok udišem jutarnji zrak." I, da, voli jabuke.
Nije li to ironija?

Voli i Mariju Magdalena, ali to za ovu priču i nije toliko važno.
Važnije je da je bio čovjek dovoljno dugo "da bih znao kako se neki osjećaji ne mogu zatomiti.
Važno je pustiti ih i ne pokušavati im se suprotstaviti: tako ne ostavljaju nikakva traga." I važno je reći da je "ovo raspinjanje pogreška".
Namjera njegova oca bila je da pokaže dokle se može ići u ljubavi.
"Kad samo ta zamisao ne bi bila tako glupa, mogla bi ostati nekorisnom.
Nažalost, stravično je škodljiva.
Razne ljudske teorije temeljit će se na mučeniku zbog moga glupog primjera.
A kad bi bilo samo to! No čak i oni koji će biti dovoljno mudri da odaberu jednostavan život bit će zaraženi.
Jer ono što mi je otac dosudio svjedoči o dubokom preziru tijela da će od toga uvijek nešto ostati."

U pokušaju da prištedi tijelu svaku bol koju može, Isus odabire žeđ kao zaštitu.
Dehidracija će ga sputavati kad bude trebalo nositi križ, ali će ga žeđ i zaštiti, od strašnije muke.
Žeđ, govori Isus u romanu, donosi mističan zanos, nije to metafora.
"Kad više nismo gladni, to se zove sitost.
Kad više nismo umorni, to se zove odmorenost.
Kad više ne patimo, to se zove krepkost.
Ne biti više žedan, to se nikako ne zove.
Jezik je u svojoj mudrosti shvatio da ne treba stvoriti suprotan pojam pojmu žeđ.
Možemo utažiti žeđ a ipak riječ utaženja ne postoji.
Ima ljudi koji misle da nisu mistici.
Varaju se.
Dovoljno je da su na trenutak krepavali od žeđi da bi to postali.
A taj neopisivi trenutak kada netko žedan usnama primiče pehar vode, to je Bog." Ali...
da biste osjetili žeđ, morate biti živi.
I, koliko god to paradoksalno zvučalo, Krist u romanu Amélie Nothomb do posljednjeg je trenutka, do pred smrt, živ.
Živio je tako snažno da je umro žedan.
"To je možda to, život vječni."

"U društvu koje više nije kristijanizirano, jezik vjere više ne može biti samo katolički jezik, barem ne u prvom kontaktu.
U suprotnom, propuštamo nastojanja naših suvremenika, težnje njihove žeđi." Piše to Isabelle de Gaulmyn u katoličkom dnevnom listu La Croix početkom rujna 2019.
godine, u osvrtu na kratki roman Amélie Nothomb "Žeđ".
Nothomb se u "Žeđi" ne opterećuje dogmom Katoličke crkve, niti pravom koje ona polaže na tumačenje Isusa Krista.
Dva tjedna po izlasku romana, piše novinarka kršćanskog lista, spisateljica je svaki dan bila na naslovnicama sekularnih dnevnih listova, pozivana na radio-postaje gdje je, u najslušanijem terminu, pred šokiranim novinarima, nikad prije viđenima da iskazuju takvo, začudno poštovanje prema religiji, tiho govorila o svojem intimnom odnosu s Kristom.

Nothomb je za Krista, otkrila je u intervjuu za časopis Elle, prvi put čula u dobi od dvije i pol godine.
Bila je to, kaže, ljubav na prvi pogled.
U idućem trenutku postao je njezin junak i znala je da će jednoga dana ispričati priču o njemu.
Svake je godine taj trenutak odgađala, no kad je navršila pedeset, samoj je sebi rekla – ako ne sada, kada? Svoju trideset devetu knjigu pisala je u konstantnom teroru, internalizirajući muku o kojoj piše.
Kaže da joj treba vjerovati kad naglašava kako je "Žeđ" knjiga njezina života.
Sebe naziva "mistikom bez vjere": osjećaj njezine vjere je dubok, ali teško može definirati njezin objekt.

Nothomb roman nije napisala da bi provocirala, ali ga je napisala, govori, zato da bi se osvrnula na fundamentalnu nelogičnost u evanđelju, sadržanu u Kristovoj rečenici "Ljubi bližnjega svoga kao samoga sebe".
No kako u to povjerovati kad rečenicu izgovara čovjek koji je pristao na muku i smrt, na to da ga razapnu? Kakva je to ljubav koja dopušta uništenje vlastita bića? Stoga je "Žeđ", kaže ona, čin ljubavi i hrabrosti da se kaže što nije u redu, što ne možemo podnijeti.

"Legenda kaže da okajavam grijehe cijelog ljudskog roda koji mi prethodi.
Kad bi to bilo točno, što bi bilo s grijesima ljudskog roda koji će doći poslije? Ne mogu se opravdavati da sam neupućen jer znam što će se dogoditi.
A čak i kad ne bih bio upućen, kakav bi to idiot mogao u to sumnjati? S druge strane, kako vjerovati da se mojim mučenjem bilo što okajava? Moja beskrajna patnja nimalo ne poništava patnju jadnika koju su je izdržali prije mene.
I sama zamisao o okajanju odbojna je jer je besmisleno sadistička."

Razlika između Isusa i Boga jest u tome što je Bog ljubav, a Krist  voli.
"Bog kaže da je ljubav za sve.
Ja koji volim dobro vidim da nije moguće sve voljeti na isti način.
To je pitanje daha." Isusov je izazov transcendirati ljubav u djelo, imenicu u glagol, i u tome nema parnjaka: prvi je takav, sam bez zrcala.
Ne može se ogledati ni u Bogu ni u čovjeku, jer iako je i jedno i drugo u potpunosti, nijedno nije zasebno.
Konačno obogotvorenje se događa upravo u trenutku pasije; Krist postaje zrcalo samome sebi.
"Svejedno će trebati izdržati tu beskrajnu patnju.
'Prihvati.' Imam li izbora? Prihvaćam, da me ne bi toliko boljelo.
(...) Prihvatiti, ne zato što je prihvatljivo, nego zato što nećeš toliko patiti.
Ne prihvatiti nešto je dobro kad je korisno: sada to ničemu ne bi služilo."

U tom smislu, iako je posvećen Kristu pa bi se mogao tumačiti kao primarno kršćanski roman, "Žeđ" je filozofski i ponajviše psihološki roman.
Na putu cjelovitosti, da bi sam sebi postao zrcalo – primjer bez presedana – Isus u sebi traga za suprotnošću ljubavi, mržnjom.
I nalazi je.
Kako ju je mogao pokupiti? Prebire po sjećanju i shvaća da je, čim je spoznao za što je stvoren, zamrzio samoga sebe.
Rodio se nevin, nešto je upropašteno, ne zna kako.
Za to ne optužuje nikoga drugoga nego sebe.
"Neobične li pogreške koju počinimo u dobi oko tri godine.
Optuživati sebe znači pojačavati mržnju prema sebi, što je dodatna besmislica.
Postoji jedna nepravda u stvaranju svijeta.
I evo sad, kao i svi, oca držim odgovornim za svoj neuspjeh.
I to me živcira.
Prokleta bila patnja! Da je nema, bismo li uvijek tražili krivca?"

Dok žeđa, dok ga bičuju, dok nosi križ, dok ga razapinju i, konačno, izlažu njegovo tijelo teretu sile teže – a zbog tijela stalno padamo, gušće je od duha i neotporno gravitaciji – Isus pokušava naposljetku sebi postati prijatelj.
"Moram sebi oprostiti što sam tako ozbiljno zabludio.
(...) Mrziti samoga sebe je strašno, ali ja koji sam propovijedao 'Voli bližnjega svoga kao samoga sebe' prisiljen sam dopustiti ovakvu logiku: kako sam mogao mrziti druge? I mrziti ih do te mjere?" Otac ga je odabrao za tu ulogu.
Greška je to, nakaznost, ali će to ostati jedna od najpotresnijih priča svih vremena.
Zvat će se Pasija.
Razborit naziv, rezonira Krist: pasija znači ono što je netko podnio, semantički gledano pretjeran osjećaj u kojem razum nije sudjelovao.
No rastresenost nikad nije bila njegova jača strana.
"Biti Isusom možda znači ovo: netko stvarno prisutan." Dodajem, utjelovljen, doista čovjek.

Trebalo se odvažiti pa pisati o Kristu – oteti se slici iz evanđelja, suprotstaviti nasljeđu pop-kulture, pronaći balans, mjeru i prostor za interpretaciju izvan dopuštenog ili kontroverznog klišeja.
Čitatelj se na početku pita što se novoga ima za reći o Isusu.
No reinterpretirajući Isusovu muku i smrt kroz žeđ, ali i kroz neočekivani grijeh, Nothomb je Krista učinila prihvatljivo ljudskim, usuđujem se reći, čak i onima koji u njega ne vjeruju.
Kristov neočekivani grijeh – kojeg u ovom trenutku milijuni ljudi prorađuju na psihoterapiji – revolucionaran je; to otkriće i priznanje čini ga našim suvremenikom, poništava otkup grijeha kao trgovinu.
Pokazuje se istinitom rečenica koju izgovara pred kraj romana: zaista, nema granica ono što zovemo življenje.
Izvanredan roman!
 
 
Winifred Watson
Veliki dan gospođice Pettigrew
Tanja Tolić
Pastorova kći, gospođica Guinevere Pettigrew, nesposobna je guvernanta male djece, mršavih obrazovnih kvalifikacija i stalno u potrazi za novim poslom.
Ofucane odjeće i sramežljiva, kreposna usidjelica visokih moralnih načela koja nikad nije iskusila ni poljubac a kamoli nešto više, uvjerena je kako je beskorisna i bespomoćna.
Gospođica Holt, ravnateljica zavoda za zapošljavanje, upravo ju je poslala na još jednu adresu, nadajući se da je više nikad neće vidjeti.
No kad gospođica Pettigrew stigne u Onslow Mansion 5, tamo je ne dočeka hrpa razmažene i zlobne dječurlije, nego zanosna Delysia LaFosse koja izgleda poput filmske zvijezde.
Delysia je u panici jer u njezinu se krevetu razbaškario kazališni producent Phil koji nema namjeru otići bez doručka, a svaki tren treba stići Nick koji ne samo da je vlasnik noćnog kluba u kojem Delysia pjeva nego i stana u kojem ona živi.
Pored njih dvojice, tu je još i Michael koji se upravo vraća iz zatvora, ljutit jer ga je Delysia iznevjerila...

Tako počinje "Veliki dan gospođice Pettigrew" (Sonatina naklada, 2020., prijevod Marko Maras), zaboravljeni hit iz 1930-ih koji je uskrsnuo nakon šezdeset godina, 2000., kad je autoricu Winifred Watson nazvala Nicola Beauman, osnivačica nakladničke kuće Persephone Books što se specijalizirala za reizdanja knjiga nekad omiljenih čitateljima.
Winifred Watson u tom je trenutku imala 94 godine, na svoju je gospođicu Pettigrew gotovo zaboravila, a onda je po drugi put postala slavna: zaredali su se intervjui, posjetila ju je čak i ekipa BBC-a da snimi prilog, no autorica je na dan emitiranja – zaboravila upaliti televizor.

U prvom valu slave, tridesetih godina prošlog stoljeća kad se zbiva i radnja ovoga romana, Watson je objavila šest knjiga (zadnji roman 1943.
godine).
Odrasla je u dobrostojećoj obitelji, otac joj je prodavao cipele, no u jeku Velike depresije osiromašili su pa je Winifred, umjesto da ode na fakultet kao sestre, morala potražiti posao.
Zaposlila se kao daktilografkinja, no posla joj nisu davali sve do poslijepodne, pa je prvi roman, "Fell Top", napisala u uredu, i to iz oklade.
Dok je čitala neki zabavni, lagani roman, šogor Joe ju je upitao što čita, a ona lakonski odgovorila: "Ma, neku budalaštinu.
I ja bih to mogla napisati bolje." "Pa, hajde", dodao je Joe, a ona je doista i napisala roman, no objavila ga je tek nekoliko godina kasnije, kad joj je sestra rekla da je vidjela oglas u kojem izdavač traži nove autore.

Prvijenac "Fell Top" objavila joj je nakladnički kuća Methuen 1935.
godine, potom 1936.
roman "Odd Shoes", a onda je autorica napisala "Gospođicu Pettigrew" koju je nakladnik, zgrožen frivolnom radnjom, odbio objaviti.
No Winifred Watson nije odustajala, bila je uvjerena da će knjiga postati hit, pa se pogodila s izdavačem: napisat će mu još jednu dramu smještenu na selo, a on će zauzvrat objaviti "Gospođicu Pettigrew".
Bila je u pravu, roman je postao trenutni hit u listopadu 1938.
kad je objavljen, kritičari su ga hvalili, prodana su prava u Ameriku, Australiju, Njemačku i Francusku, a Universal je kupio filmska prava i dodijelio ulogu gospođice Pettigrew tadašnjoj zvijezdi Billie Burke.
No onda su Sjedinjene Države ušle u Drugi svjetski rat, a u bombardiranju Newcastle upon Tynea, u kojem je živjela sa suprugom, gotovo joj je poginuo tek rođeni sin Keith.
Ubrzo nakon toga prestala je pisati.
I suprug i sin poslije su je nagovarali da se vrati pisanju, no momentum je u ratu izgubljen.
Koliko je bila popularna možda najbolje govori podatak da je novcem koji je zaradila od pisanja odškolovala sina do kraja fakulteta i još mu kupila prvi automobil.

"Veliki dan gospođice Pettigrew" i po današnjim se kriterijima  kvalificira za frivolno štivo, no ja sam u njemu jako uživala! Dijelom komedija zabune, dijelom ljubavni roman, "Gospođica Pettigrew" je kratak roman živih dijaloga, dobro ocrtanih likova i inteligentnog, često žučljivog humora.
Frivolan je nekad bio jer je udarao u javni moral – kakva je to gospođica koja spava istodobno s trojicom muškaraca i koristi svoje tijelo u trgovini uslugama; danas bi bio frivolan jer je laka, neopterećujuća zabava.
No gospođica Pettigrew je lik koji se pamti, baš joj je velika nepravda učinjena lošim filmom iz 2008.
godine u kojem je glumi inače odlična Frances McDormand.
Greška je na scenaristima koji su drastično ublažili njezin čistunski karakter s početka romana, na čemu i počiva cijela komičnost priče.
Uz to su Guinevere oteli i veoma slojevitu preobrazbu, a i ublažili feminističku oštricu romana koja je, vjerujem, najviše šokirala predratnog nakladnika.

Iako Winifred Watson nije imala prevelike ambicije s "Gospođicom Pettigrew" – jasno je da romanom nije htjela ni poučavati ni, recimo, društveno kritizirati – rekla bih da ovdje imamo slučaj odlično načitane spisateljice.
"Gospođica Pettigrew" dijelom je komedija u maniri Shakespeareovih "Veselih žena windsorskih", a dijelom studija života "suvremenih" žena kakve je stotinu godina prije pisala Jane Austen.
Nema ovdje stihova ni duboke analize, ali "Gospođica Pettigrew" je, kao i "Vesele žene windsorske", kako je u predgovoru izdanju iz 1982.
godine napisao prevoditelj Josip Torbarina, "himna životnoj radosti čovjeka...
koji se suprotstavlja puritanskom preziranju žene i tjelesnih užitaka".

U Shakespeareovim "Ženama" u sporednom je zapletu glavna osoba Ann, kći windsorskog građanina Georgea Pagea.
Njoj udvaraju francuski liječnik Caius, zatim Slender, "mudri rođak" (zapravo nećak) suca Shallowa, i mladi Fenton kojega Ann ljubi.
Gospođa Quickly, dvorkinja doktora Caiusa, igra ulogu posrednice za sva tri prosca.
Za razliku od nje, gospođica Pettigrew ne bodri jednako sve "prosce" gospođice LaFosse, dapače prilično je zgrožena takvim raskalašenim načinom života, no istodobno je, dovraga, ozbiljno gladna pa ne može baš birati.
Iako djece nema nigdje na vidiku, a Delysia je ne ispituje pošto je ona ustvari došla, nova poslodavka Guinevere brzo nalazi posla: treba raspetljati sav taj nered s muškarcima, paziti da jedan drugoga ne sretne, obraniti je od seksualnih nasrtaja jer ona jadna, poput kunića pred zmijom, to sama ne može.

Taj blistavi svijet koktela i viskija, zabava i zabluda, noćnih klubova i ponešto kokaina brzo očara ukočenu usidjelicu koja je veći dio života provela u tuđim kućama i ovisila o raspoloženju snobovskih matrona koje su je redom zlostavljale.
Gospođica Pettigrew nema nikakvih iskustava s muškarcima, ali ima s autoritarnim ženama, pa slatku Delysiju redom vadi iz nevolja navlačeći kao krinku osobnost bivših poslodavki i dovodeći – ah, kako drugačije reći – napaljene mladiće u red.
Ima tu puno "razuma i osjećaja", a još više "veselih žena": brzo se, u tom velikom danu, proširi glas o "moćima" gospođice Pettigrew, pa ona rješava probleme i Delysijinih prijatelja.

Istodobno, gospođicu Pettigrew prvi put u dvadeset godina netko zbilja hoće zbog nje same; prvi put netko je vidi kao nju samu, kao ženu, a ne kao plaćeni automat.
Iako je upala u "opasno leglo poroka", brzo shvaća da je živjela previše povučeno, da nije "uzela u obzir koliko je moj spol napredovao".
Odjednom je inteligencija gospođice Pettigrew bila sasvim spremna da joj profinjena privlačnost zloće začini dosadu prevelike kreposti: puder više nije put u prokletstvo, kako je grmio njezin otac pastor; ruž više nije prvi korak prema propasti, kako je šaptala njezina majka.
Nema veze što je rumenilo znak bludnice, a maskara nije za damu!

"U svojem samotnom životu gospođica Pettigrew nikad nije shvatila koliko je usamljena sve do tog časa kad na jedan dan više nije bila usamljena.
Nije mogla ni analizirati razliku.
Godinama je živjela u tuđim kućama i nikad nije bila ukućanin u smislu da tamo pripada, a sada, u nekoliko kratkih sati, ona je blaženo domaća.
Prihvaćena je.
Razgovaraju s njom." Napokon joj se nešto događa.

"Veliki dan gospođice Pettigrew" u radnji udovoljava svim klišejima i komedije i ljubića, "sve je dobro što se dobro svrši", no ja kao čitateljica nikako drugačije i ne bih htjela: doista bih se osjećala prevarenom da je gospođici Pettigrew, u pokušaju da roman oponaša realnost života, uskraćena sreća na pragu četrdesetih.
Ta je dama zaslužila i zabavu i uživanje u neozbiljnim sklonostima.
Uostalom, i vi.
Od srca preporuka za čitanje!

 
 
Taylor Jenkins Reid
Daisy Jones i Šestorka
Tanja Tolić
U deset godina koliko je bila ovisna o kokainu, Stevie Nicks procjenjuje da je na drogu potrošila milijun dolara.
Dapače, bend Fleetwood Mac, kojem se pjevačica pridružila 1974.
s tadašnjim partnerom, gitaristom Lindseyjem Buckinghamom, u to se vrijeme na svojim albumima zahvaljivao i dilerima.
Nakon što se folk duo pridružio bendu, zvuk im se više okrenuo pop-rocku, slično kao i bendu Šestorka kojem se, u zadnjem romanu Taylor Jenkins Reid, pridružila it-djevojka i pjevačica Daisy Jones.

Usporedbe Fleetwood Maca i Šestorke nisu slučajne.
Taylor Jenkins Reid oduvijek je bila fascinirana odnosom Stevie Nicks i Lindseyja Buckinghama.
Drugi bend koji ju je intrigirao bio je The Civil Wars, ustvari duo koji su činili Joy Williams i John Paul White – pjesme su im bile duboko intimne, ali nisu bili par; oboje su u braku.
Bend se raspao nakon samo šest godina postojanja, 2014., a neposredno prije raspada, osvojili su četiri Grammyja.
Odluku o prekidu suradnje donijeli su preko noći, a o razlozima nikad nisu javno govorili.

Od te enigme – zašto se raspao popularni rock bend na vrhuncu uspjeha i slave – ali smještajući priču u uzbudljive sedamdesete godine, krenula je autorica u svojem romanu "Daisy Jones i Šestorka" (Vorto Palabra, 2020., prijevod Selma Muftić Pustički) i napisala uzbudljivu kvazi-biografiju fikcionalnog benda koja djeluje potpuno autentično: taj bend bi stvarno, u nekim segmentima, mogao biti Fleetwood Mac.
Do kraja romana čitatelj je već toliko "kupljen" da poželi otići na YouTube i preslušati stare pjesme Šestorke, sve hitove s njihova kultnog albuma "Aurora".
No ono što ovaj roman doista čini posebnim u niši rock literature, nisu (samo) seks, droga i rock'n'roll, nego odlično napisana priča o ovisnosti, iskušenjima i izborima koje činimo.

Šestorku su, doznajemo na početku romana, osnovali braća Billy i Graham Dunne kao blues-rock grupu pod nazivom Dunne Brothers u okolici Pittsburgha.
Billyja i Grahama Dunnea odgojila je samohrana majka Marlene Dunne, nakon što ih je 1954.
napustio otac, William Dunne stariji.
Bend su osnovali u tinejdžerskoj dobi krajem šezdesetih, a ubrzo im se pridružuju bubnjar Warren Rhodes, basist Pete Loving i ritam-gitarist Chuck Williams.
Nakon što Williamsa regrutiraju u Vijetnam, zamjenjuje ga Eddie Loving, a bendu se uskoro pridružuje i klavijaturistica Karen Sirko nakon čega mijenjaju ime u Šestorka.

Odvojeno od njih svoju "karijeru" u Los Angelesu gradi Daisy Jones.
Kći poznatog britanskog slikara i francuske manekenke, već je potkraj šezdesetih, na pragu puberteta, počela graditi ime na Sunset Stripu, ali ne kao pjevačica, nego kao groupie.
Daisy je bila vrlo društveno, otvoreno dijete – često bi tražila da se ošiša samo zato što je obožavala svoju frizerku, pitala je susjede smije li im prošetati psa, pokušala je ispeći rođendansku tortu za poštara.
Bila je djevojčica koja se očajnički željela povezati, ali nikoga u njezinu životu nije zanimalo tko je ona doista.

Pred sobom, dakle, otpočetka imamo punokrvne likove: Taylor Jenkins Reid odabire neuobičajen način pripovijedanja za roman – ne postoji klasični narativ, nego nam priču o bendu, u obliku dugačkog intervjua, kao primjerice u televizijskom dokumentarcu, pripovijedaju sami članovi benda, Daisy Jones, Billyjeva supruga Camilla, Šestorkini producenti i menadžeri, jedan rock-kritičar, Daisyna najbolja prijateljica Simone...
Brzo izranja Billy Dunne, rođena rock-zvijezda, samouvjeren u nastupu, autokratski postavljen prema ostatku benda koji ga bespogovorna sluša, iako neki članovi grupe kipe iznutra.

Daisy Jones, s druge strane, glazbeno je potpuno neuka, ali ima nevjerojatan glas.
"Bio je hrapav, ali ne i promukao.
Činilo vam se kao da u grlu ima kamenje preko kojeg prelazi zvuk.
Zbog toga je sve što je pjevala zvučalo složeno i zanimljivo, nekako nepredvidivo." Autorica je u romanu opisuje kao Carole King, Lauru Nyro ili Joni Mitchell.
No producenti od nje žele napraviti Oliviju Newton-John, zbog čega Daisy godinama odbija snimiti album za koji je potpisala ugovor.
Umjesto toga samo želi pisati pjesme i drogirati se.

Zaplet počinje u trenutku kad menadžer dogovori duet Daisy Jones i Billyja Dunnea kako bi podigao rejting Šestorke.
Billy je u osjetljivoj fazi: postao je otac i upravo se vratio s liječenja od droge, što je bio uvjet da spasi brak s Camillom.
Daisy su džepovi puni narkotika i nema namjeru posustati, a nakon što se njihov duet pretvori u hit na top-ljestvicima, glazbena kuća ponudi im da zajedno snime album.
Tako se rađa sastav Daisy Jones i Šestorka, autokracija u bendu se pretvara u demokraciju, a s njome dolazi i gomila problema koji će članove benda međusobno posvađati i udaljiti...

Iako roman "Daisy Jones i Šestorka" temom obećava ludu zabavu, a naslovnica to dobro posreduje, u pitanju je zapravo prilično gorka, trezvena priča koja izbjegava klišeje.
Većina rock'n'roll priča oslanja se uglavnom na to kako je teško podnositi teret slave, biti pod reflektorima javnosti, no Taylor Jenkins Reid ide u sasvim drugom smjeru, iako se dotiče i tih općih, ili obaveznih, mjesta.
Njezini su  glavni junaci polomljeni od djetinjstva: Daisy njezini roditelji nisu uopće zamjećivali, pa ona grčevito želi viđenje i prihvaćanje, po cijenu i da bude samo groupie koju drugi seksualno iskorištavaju; Billy koji je odrastao bez oca "puca" u trenutku kad zasnuje vlastitu obitelj, intimnost, viđenje i prihvaćanje isprva ga ispunjava dubokim strahom i željom za bijegom, a poslije mu nameće težak osjećaj odgovornosti i krivnje.

"Gledaj, kao muškarac bez oca nemaš blage veze što bi trebao učiniti i nemaš koga pitati.
Kasnije sam to shvatio, kad sam dobio svoju djecu.
Kao da si prvi u redu i krčiš put mačetom.
Sama ta riječ otac.
Ta riječ koja je nama značila propalica, seronja, alkoholičar."

Billyja razdiru životne uloge koje je odabrao i granice koje je iscrtao pa neko vrijeme prelazio.
Opis njegova odnosa s Camillom iznenađujuće je životan, izvan crno-bijele perspektive u koju se, u popularnim romanima, često uglavljuju ljubavne priče: iza blještavog sjaja rock-zvijezde otkrivamo sasvim ljudsku, univerzalnu priču – borbu s time kako biti dobar otac, kako uopće biti otac, što znači biti partner i podrška, može li se i mora li biti vjeran, ali najviše kako biti svoj, a istodobno i s drugim, kako postati onaj kojeg netko drugi voli i u njega polaže visoka očekivanja.
"Ono što želim reći je da te nekad može povrijediti ono što je voljenoj osobi potrebno.
Neki su ljudi vrijedni te boli, kad nekoga doista voliš.
(...) Ali voljeti nekoga nije savršenstvo i dobra zabava i smijanje i vođenje ljubavi.
Ljubav je opraštanje i strpljenje i vjera i svako malo udarac u želudac." Povijest se, shvaća Billy uz visoku cijenu, broji po onome što si učinio, a ne po onome što si skoro učinio, kao ni po onome što si pomislio napraviti.

Kao bivšem ovisniku, Billyju je Daisy crvena krpa.
"Neobično je to.
U početku, počneš se drogirati kako bi otupio osjećaje, pobjegao od njih.
No nakon nekog vremena shvatiš da ti upravo droga život čini neizdrživim, da ona zapravo pojačava svaku emociju koju osjetiš.
Upravo zbog droge slomljeno srce boli još jače, iako se ludo provodiš i letiš još više." Menadžer Šestorke Rod Reyes svojim je ljudima uvijek govorio "da se klone benzodiazepina i heroina.
Ljudi ne umiru na nogama, umiru kad odu spavati.
Pogledajte Janis Joplin, Jimija Hendrixa, Jima Morrisona.
Sedativi ubijaju."

U takvom kontekstu Billy i Daisy počinju pisati pjesme za "Auroru", album koji će popeti na sam vrh top-ljestvica i tjedno prodavati u 200 tisuća primjeraka.
"Aurora" je bila romantična, mračna, dirljiva i nepredvidljiva ploča, sve to odjednom.
Neprobojni bubnjevi i žestoke solaže činili su Šestorkine pjesme na "Aurori" nemilosrdnima, na najbolji mogući način.
"Kad ga slušate prvi put, zvuči živahno, zabavno.
Kao album koji možete puštati na tulumu.
Uz taj se album možete drogirati.
Možete ga slušati dok jurite autocestom.
Ali tada poslušate riječi i shvatite da uz taj album možete i plakati.
To je album uz koji se možete i poševiti."

Pisanje pjesama za "Auroru" središnji je dio romana, meni najbolji dio priče.
Taylor Jenkins Reid vješto isprepliće Billyjeve i Daisyne životne izazove s nastankom stihova: Billy supruzi piše ljubavna pisma, Daisy u njih lopatom ubacuje mrak.
"Čini se kao da neki od nas pokušavaju ostvariti svoje noćne more kao što drugi ostvaruju svoje snove", kaže Daisy Billyju.
"Eto ti pjesme", on joj odgovara.
U procesu, koji je silno uzbudljivo čitati, Billy i Daisy shvaćaju da pišu "o natezanju između draži iskušenja i ostajanja na pravome putu.
Sve se vrtjelo oko droge i seksa i ljubavi i nijekanja i općeg kaosa."

Napetost u krešendu raste do svršetka romana koji je ponešto sladunjav, ali vjerujem da će se većini čitatelja svidjeti.
Jedino što ostaje neodgovoreno u ovom pokušaju razotkrivanja jedne propasti jest – sama muzika.
Autorica to rješava time što na kraju knjige ispisuje tekstove pjesama s "Aurore" koji su u hrvatskom izdanju također prevedeni.
Razlozi te prevoditeljske i uredničke odluke su jasni, iako pjesme mnogo bolje zvuče u engleskom originalu.
No kako doista zvuče saznat ćemo, nadam se, uskoro jer Amazon prema romanu snima istoimenu seriju od trinaest epizoda u kojoj će Daisy glumiti unuka Elvisa Presleyja, glumica Riley Keough, a Billyja Sam Claflin.
Roman "Daisy Jones i Šestorka" neočekivana je poslastica!
 
Niccolò Ammaniti
Anna
Tanja Tolić
Čitanje distopija u mirnodopsko vrijeme ima katarzičan učinak, na sličan način kao i gledanje hororaca u djetinjstvu.
Nema veze što se dogodi glavnim junacima, gledatelj se uvijek spasi od straha.
Film je završio, užas je potonuo u svjetleću kutiju.
No što kad umjetnost reproducira stvarnost ili je prorokuje? U slučaju "Anne" Niccola Ammanitija malo je teže odvojiti realnost od fikcije: Vorto Palabra, u divnom prijevodu Snježane Husić, objavio je "Annu" u najboljem i najgorem trenutku – imamo djevojčicu na pragu djevojaštva koja kroči svijetom poharanim smrtonosnim virusom.
Nema kutije koja se može ugasiti.

"Anna" je Ammanitijeva sedma, zadnja knjiga, originalno objavljena 2015.
godine.
Slično kao u romanima "Ja se ne bojim" i "Pokupit ću te i odvesti", ali s različitim pretekstom, Ammaniti i u "Anni" za glavne junake odabire djecu.
Ovdje, međutim, nema odraslih koji su u njegovim drugim romanima i pričama izvor zla i nasilja što se prelijevaju na djecu: svi su odrasli pomrli od tajanstvenog virusa koji djeca nazivaju Crvena, a najstariji stanovnici Sicilije, na kojoj se odvija radnja ovog romana od 240 stranica, nemaju više od četrnaest godina.

U kratkim, slikovitim kadrovima što ih kroji rečenicama – a Ammaniti je poznat kao čarobnjak zamišljanja, pisac koji stilom proizvodi u čitatelju sinesteziju – doznajemo da se Maria Grazia Zanchetta razboljela tri dana poslije Božića 2015.
i umrla početkom lipnja 2016., uporno ponavljajući kćeri da mora brata naučiti čitati.
Djevojčica Anna imala je tada devet godina, a dječak Astor četiri.
Virus koji je pomeo njihovu obitelj, kao i milijune drugih, u Italiju je stigao iz Belgije.
Majka je bila svjesna da umire, pa je iza sebe ostavila bilježnicu naslovljenu Važno u kojoj je siročadi zapisala upute za život: o vodi, baterijama, osobnoj higijeni, struji, zdravlju, vatri, prijateljstvu...

Djeca žive na imanju Dudov majur.
Nekad lijep dnevni boravak polukružnog svoda, koji je Maria Grazia Zanchetta namjestila rustikalnim pokućstvom i perzijskim sagovima, sada je zatrpan smećem.
Prozori su zatvoreni kartonima, a boravak natrpan bocama, limenkama, knjigama, igračkama, printerima, novinama, biciklima, mobitelima koji više ne rade, vrećicama, odjećom, radijskim prijamnicima, plišancima i madracima.
Nema struje, diljem zemlje bjesne požari, a Anna svaki  put mora ići sve dalje u potrazi za hranom.

Djevojčičino srce prekriveno je "blatom kao košnica koju čuvaju divovske ose".
"Izrasla je oko svog brata kao što stablo raste oko bodljikave žice"; majka joj je ostavila brata u amanet, plašeći je očevom mlitavom ćudi, upozoravajući da ne bude kao on, u kojeg se nije mogla pouzdati.
Iskamčila je sa samrtne postelje od djevojčice  velika obećanja; tko ih ne bi dao majci, tko na njih ne bi pristao pod sjenom smrti?

Dok je Astor bio mlađi, Anna bi ga prije odlaska po hranu zaključala u spremište ispod stuba s njegovim plišancima i bočicom vode.
Onda se dosjetila "dimnih čudovišta", pa je brata dobro zaplašila izmišljenim opasnostima koje vrebaju ako se napusti sigurnost kuće.
Za vrijeme jedne Annine potrage za hranom, Astor će nestati, a Dudov majur izgubiti i nevinost i sigurnost.
To će Annu katapultirati u svijet –  ono što je preostalo od svijeta – a u potrazi za bratom pomoći će joj pas maremanac s tri imena i jedan dječak što vjeruje da posebne  tenisice mogu promijeniti sudbinu.

"Anna" je ona vrsta književnosti koja u čitatelju izaziva "strah i drhtanje", stavlja našu vjeru u život na kušnju, ali na najljepši mogući način.
Ljepota je u literaturi, u Ammanitijevu pisanju, koji sile što razdiru, zastrašujući tanatos, upliće u eros, doslovce.
Crvena napada u trenutku kad djeca postaju spolno zrela: bez referentnog okvira odraslih oni ne znaju što spolnost sve donosi pa se bez stida skidaju jednim pred drugima i pokazuju dlake, spolovila i grudi što pupaju.
Nije to poziv na ljubavnu igru, nego medicinski pregled: tijelo što buja sat je koji otkucava; računaju koliko im je još vremena ostalo prije nego što im izbije crven osip na vratu i nogama, a na dlanovima i usnama se pojave kraste.

Kako se djeca ponašaju kad nema odraslih? Više životinjice nego ljudi, prepušteni su nagonima i osjetima: hrani, igri i sirovima emocijama.
Starija se sjećaju života prije, neki poput Anne osjećaju tako snažnu čežnju za roditeljima "da joj se činilo da propada u rupu iz koje više ne može izaći"; nema zagrljaja i utjeha, mirisa i riječi, nema "bogova" ni "divova" koji bi silu odrastanja mogli regulirati i usmjeriti.
Svijet je spaljen, a nevidljivo prijeti: preostaje samo magijsko vjerovanje u čuda.
"Koliko je puta čula te priče? Svi koje je sretala govorili su da negdje ima Velikih koji su preživjeli.
Gluposti.
Virus je sve pobio i nesmetano je dalje ubijao sve koji rastu.
Tako je to.
A u priču o cjepivu, nakon svih tih godina, Anna više nije vjerovala."

O tome kako ozdraviti od Crvene kružile su tisuće suludih legendi.
"Mnogo ih je bilo sigurno da ima Velikih koji su preživjeli epidemiju, da ih još ima s druge strane mora, u Kalabriji.
Kriju se u podzemnim skloništima i dovoljno je pronaći ih da budeš izliječen.
Drugi su bili uvjereni da treba zaroniti pod vodu s kokoši i ostati sve dok ne ugine: ozdraviš jer joj preneseš virus.
A bilo je i onih koji su vjerovali da treba miješati hranu s pijeskom ili popeti se na planinu kod Catanije iz koje se rađaju oblaci." Dječak što vjeruje u čarobne tenisice, Pietro, nada se da je moguće preživjeti dulje od četrnaeste godine.
O Velikima koji su živi govorio mu je, priča Anni, dječak koji je imao najmanje šesnaest godina.
"Narasla mu je brada, a nije imao ni jednu jedinu mrlju od osipa.
Rekao je da ga je spasila jedna velika žena.
Ne obična Velika, veća.
Zovu je Picciridduna.
Visoka je tri metra i Crvena ju je napala, ali joj je sve prošlo."

Nemir koji čitatelj osjeća dok čita "Annu" uzrokovan je, neizbježno, povlačenjem paralela s aktualnom pandemijom, no to naravno nije Ammanitijev predumišljaj; taj književni alat nije bio moguć u vrijeme dok je roman pisao.
Napetost gradi na tome što su ugroženi oni koje prirodno težimo zaštititi.
"Anna" bi se, recimo, mogla čitati u ključu "opasnosti" koju donosi spolna zrelost, pa i seks (osobito u katoličkoj Italiji), no konflikt izrasta iz toga što su pred djecu postavljeni izazovi odraslosti: od brige za mlađu braću i sestre, preko konkretne brige za egzistenciju – hrana, voda, lijekovi, sklonište, do jeze što proizlazi iz traženja odgovora na pitanja koja ne bi znali ni odrasli da su živi: kako se suočiti s činjenicom da je trajanje vrlo ograničeno? Kako si dijete, koje još nije doseglo potpunu sposobnost apstraktnog mišljenja, objašnjava koncepte kao što su smrt i poništenje?

To su najljepši dijelovi romana, tu su skriveni Kierkegaardovi "strah i drhtanje".
"Život nam ne pripada, on teče kroz nas." Anna nesvjesno sluti da sva bića na planetu, od puževa do lastavica, uključujući ljude, moraju živjeti.
To nam je zadaća, upisano nam je u tijelo.
Djeca su u Ammanitijevu svijetu kao psi: dožive najviše četrnaest godina.
No možda, na kraju, "nije važno koliko je život dug, nego kako ga proživiš.
Ako dobro proživiš čitav život, kratak vrijedi koliko i dug.
Zar ne?"

"Anna" je kratak roman, duboko napunjen čežnjom.
Ispod naoko jednostavne priče o svijetu kojeg više nema, barem ne u smislu koji definira civilizaciju, čitatelj propada u naslage smisla i straha, straha i smisla, kao da tone u Zemljinu koru, kroz slojeve granita i gnajsa, sve do točke tališta.
U "Anni" nema odraslih, osim u sjećanjima; u svakome od nas, međutim, čuči dijete.
Volim vjerovati da će jednom, kad se budemo odvezivali od života, u dubokoj starosti naravno, dijete u nama umrijeti posljednje.
Posve neočekivano, "Anna" u ovim turbulentnim vremenima može biti i utjeha: sjetite se, dijete još nije sposobno za apstrakciju, ali jest za magiju.
 
Frédéric Rébéna
Dobar dan, tugo
Ivana Smilović
"Dobar dan, tugo" autorice Françoise Sagan kultni je roman koji je još davne 1954.
postao senzacija preko noći.
Sagan je u vrijeme objave imala tek osamnaest godina, a provokativna tematika ove knjižice – koja se tako može nazvati zbog relativno malog broja stranica – lansirala je Sagan u svijet popularnih autorica.
Iako iza sebe ima bogat opus, kako romana, tako i predstava, ova knjiga ipak ostaje njezino najzapamćenije djelo.

Privlačna i poznata, osobito zbog naslova, "Dobar dan, tugo", ova knjiga mi ipak nikako nije došla na red za čitanje, sve dok mi se u rukama nije našao atraktivan strip iza čijih se ilustracija krije Frédéric Rébéna.
Kao netko tko je odrastao čitajući stripove poput Alan Forda, Dylan Doga, Zagora i sličnih na podu trafike u kojoj se za pultom smiješilo lice moje majke, osjetila sam veliko uzbuđenje što sam ponovno dobila priliku otkriti čaroliju stripa.
Zanimljivo, ovo je bio prvi put da čitam strip napravljen po knjizi i apsolutno sam oduševljena.

No, ono što je bio prvi korak jest – pročitati originalni roman.
Baš kao i s ekranizacijama, mislim da je korisno prvo pročitati djelo, a onda se baciti na adaptaciju, iako nije nužno.
Knjiga je uvijek bolja, reći će mnogi, što je možda i istina.
Moje je mišljenje da sve ima svoje čari i da adaptacije treba prihvatiti kao takve – prilagodbe djela, a ne njihovu doslovnu presliku.
U svakom slučaju, prvo pročitati ovo djelo nije bio problem, s obzirom da ima stotinjak stranica, ali vrlo jakih, dojmljivih i pamtljivih stotinu stranica, osobito kada shvatite da je takvo nešto izašlo iz pera osamnaestogodišnje djevojke.

Prikladno, u centru priče je tinejdžerica, sedamnaestogodišnja Cécile, koja s ocem udovcem i njegovom trenutnom ljubavnicom provodi ljetne praznike u luksuznoj vili na Azurnoj obali.
Već u ovoj rečenici vidljivo je da tu nije riječ o klasičnom odgoju ni odrastanju te da komplikacije koje slijede i nisu baš očekivani dio života jedne tako mlade djevojke.

Bezbrižne dane koje provode u dokolici, izležavanju na plaži, ljubavnim glupiranjima i zabavama, prekida im dolazak majčine prijateljice Anne, koja je daleko ozbiljnija, otmjenija i moglo bi se reći pristojnija od Cécile i njezina oca.
Ona im okreće svijet naglavačke, a promjena u njihovu standardnom načinu života dovodi do iznenađujućih i šokantnih posljedica.

Knjiga je to koja se brzo čita, preleti, ponekad s dozom gnušanja i mrštenjem nad naivnim i sebičnim razmišljanjem i ponašanjem jedne sedamnaestogodišnjakinje, ali definitivno bez djetinjastog prenemaganja i neozbiljnosti.
Zapravo vrlo zrelo djelo, koje jasno pokazuje kako nesmotreno ponašanje može ostaviti ozbiljne posljedice te ne čudi njegova popularnost, osobito u vrijeme u kojem se svakako moglo smatrati provokativnim, iako bježi od vulgarizama i pretjerano erotičnih scena: sve je s mjerom, bez pretjerivanja.

Baš kao i knjiga, strip se čita u dahu.
Naslovnica, koja prikazuje mladu Cécile u kupaćem kostimu kako gleda u daljinu, već je sama po sebi malo umjetničko djelo koje ćete vrlo rado izložiti na svojim policama kao ukras.
Ali i unutra se krije pravo blago.
Ilustracije su prekrasne, likovi odlično prikazani, bez potrebe za dodatnim pojašnjenjem, a dojam nakon čitanja je kao da je apsolutno svaki detalj knjige zorno prikazan, bez gubitka važnih pojedinosti.
To je to, to je ta knjiga, samo, umjesto u "klasičnom" obliku, prikazana slikom i slovima, a bez potrebe da sami zamišljate likove jer su oni pred vama, nacrtani, ali živi – kao da prijete iskočiti sa stranica.

Iako mi je drago što sam najprije pročitala roman, to u ovom slučaju i nije bilo potrebno, jer je strip itekako shvatljiv, svrhovit, zaokružen i jasan.
Nisam imala osjećaj nedovršenosti, nedostajanja detalja i manjkavosti priče, čega sam se pomalo  bojala kad sam počela čitati strip, jer je to forma koja je, za razliku od filmova, ipak ograničenija.
Zapravo, došlo mi je da ga opet pročitam, što sam odmah i napravila.
To je velika prednost stripa – možete ga upiti vrlo brzo, proletjeti kroz priču, a onda mu se vratiti, vrtiti stranice, čitati ili samo gledati slike i pustiti da vas lansira na Azurnu obalu opet iznova…
 
Yangsze Choo
Noćni tigar
Tanja Tolić
Europski vukodlak je čovjek koji za puna Mjeseca promijeni kožu i postane zvijer.
Zatim odlazi iz sela u šumu ubijati.
Ali za malajske  domoroce tigrodlak nije čovjek, nego je zvijer koja, kad tako odluči, navlači ljudsku kožu i dolazi iz džungle u selo vrebati ljude.
Malaja sa svojom mješavinom Malajaca, Kineza i Indijaca, puna je demona: zemlja čudesa kojima upravljaju uznemirujuća pravila.

U tu je Malaju – što je povijesni naziv za današnju Maleziju koju su kolonizirali Portugalci, Nizozemci i naposljetku Britanci prije nego što je stekla neovisnost 1957.
godine – smještena radnja maštovitog romana "Noćni tigar" Yangsze Choo, kalifornijske spisateljice koja je četvrti naraštaj Malezijaca kineskog porijekla.
"Noćni tigar", što ga je upravo objavilo Znanje u lijepom i tečnom prijevodu Karmele Cindrić, povijesni je roman napisan po receptu magijskog realizma, a u malezijskog verziji sve magično se vrti oko simbolike tigra, brojeva i izgubljenih prstiju.

Kako autorica objašnjava u bilješci na kraju knjige, tigrovi tradicionalno izazivaju duboko poštovanje u cijeloj Aziji.
Štovanje predaka u obličju tigrova – uvjerenje da se duša pretka može reinkarnirati kao tigar – bilo je uobičajeno na Javi, Baliju, Sumatri i u Malaji te premda se takav oblik smatrao "prijateljskim", ujedno ga se pribojavalo kao onoga koji kažnjava.
Tigrovi duhovi, nastavlja,  pojavljuju se u mnogim oblicima, uključujući duhove koji čuvaju hramove i sveta mjesta, trupla koja se pretvaraju u životinje te cijela sela ljudi zvijeri.
Za tigrove se smatralo da imaju dušu poput ljudi i često ih se oslovljavalo počasnim nazivima, na primjer "stric" ili "djed".
U priči Pu Songlinga, "Gospodin Miao", nepoznati muškarac sprijatelji se pak s nekim učenjakom u pijančevanju, a zatim ga na jednom okupljanju toliko razdraži loša kakvoća poezije koja se tu recitira da se pretvori u tigra i sve pobije (što je možda krajnji oblik književne kritike, kako duhovito primjećuje autorica).

U romanu doznajemo kako su "preduvjeti za to da čovjek postane tigar međusobno proturječni.
Mora biti ili svetac ili zlikovac.
U slučaju sveca, smatra se da je tigar keramat i služi kao duh zaštitnik, no i zlikovci se reinkarniraju – u tigrove kažnjavatelje.
I nemojmo zaboraviti da postoje i harimau jadian – oni čak i nisu ljudi, nego zvijeri koje nose ljudsku kožu." Keramat-životinja sveta je zvijer, stvorenje koje može dolaziti i odlaziti poput fantoma, slobodno gaziti šećernu trsku i napadati domaće životinje.
Uvijek se ističe nekom posebnošću, na primjer nema kljovu ili je albin.
Ali najčešći je njezin znak usahla ili osakaćena šapa.

Jedan takav tigar, sumnjaju mještani, u lipnju 1931.
godine u gradu  Batu Gajah ubija djevojke, sve lijepe i dugokose, a to posebno brine jedanaestogodišnjeg slugu Rena koji mora ispuniti posljednju želju svoga pokojnog gospodara doktora MacFarlanea – pronaći njegov davno amputirani prst i položiti ga u njegov grob.
Ren ima 49 dušnih dana da pronađe prst, u protivnom će duša njegova gospodara vječno lutati svijetom.
Prst je, međutim, spletom okolnosti završio kod krojačke naučnice Ji Lin koja kockarske dugove svoje majke otplaćuje plešući s mušterijama u plesnoj dvorani Svibanjski cvijet u obližnjem Ipohu.

U "Noćnom tigru" nepretencizno se isprepliću povijest i mitologija, misterij i praznovjerje, stvarnost i mit, a sve to Yangsze Choo koristi kako bi istražila napetost između čovjekove ljudske i zvjerske prirode.
Za to ne treba biti mjenolik – ni vukodlak ni tigrodlak; uostalom i u ovoj priči tigrovi ustvari izražavaju skrivene i zabranjene želje ljudi.
Te su težnje, simbolički projicirane u legendu o tigru, povezane s još jednim vjerovanjem, onim o pet konfucijanskih vrlina utjelovljenima u (imenima) petero glavnih likova romana.

Kinezi, pripovijeda autorica u romanu, osobito vole komplete – dovršene cjeline, a pet vrlina predstavljaju ukupnost osobina koje čine savršenog čovjeka.
To su Ren, što znači "čovječnost"; Yi, "pravednost"; Li, "red"; Zhi, "mudrost" i Xin, "vjernost".
Ren znači imati ljudsko srce – dobrohotnost po kojoj se čovjek razlikuje od zvijeri.
Savršen čovjek, po Konfuciju, trebao bi biti spreman umrijeti da sačuva svoju čovječnost, u ovom slučaju primarno dobrotu.
To je ime dobio jedanaestogodišnji sluga, siroče, dječak tajnovitog mačjeg instinkta kojem trepere nevidljivi brkovi – pomoću njih može "vidjeti" ono što drugi ne mogu ni naslutiti.
Zhi, "mudrost", mandarinski je način pisanja imena Ji Lin, a to se ime rijetko nadijevalo djevojčicama, čak i kad one maštaju da će postati liječnice.
I Ren i Ji Lin imaju braću, "pravednoga" i "vjernoga", a tko je Li, peti među njima koji bi trebao donijeti red, temelj je zapleta na kojem počiva ova neodoljiva priča.

Kineska opsjednutost kompletima, dovršenošću, odnosi se naravno i na tijelo, onaj dio nas kojim vlada "zvijer".
"Tijelo opet mora biti čitavo kad umreš.
Sve dodano mora se ukloniti, a sve što nedostaje vratiti – inače ti duša neće počivati u miru", to je zapovijed koju slijedi maleni, ljubazni Ren u potrazi za odrezanim prstom pokojnog gospodara, a taj će se prst zametati posvuda – kao talisman u džepovima, tajna u platnenim torbama, arhiviran u staklenoj bočici na bolničkoj patologiji...
Često će ga nositi Ji Lin, i sama u sukobu s vlastitim tijelom: bilo bi najbolje da se uda i preda tijelo suprugu (kad joj je poočim već zabranio obrazovati se), no tijelom će umjesto toga pokušati doći do slobode – plešući za novac i izbjegavajući nasrtljive dodire.
To će joj tijelo dojaviti, iz želuca, i prve znakove zanosno romantične ljubavne priče, bonus ovom povijesnom misteriju.

"Noćni tigar" drugi je roman Yangsze Choo koja se, nakon diplome na Harvardu, zaposlila kao poslovna savjetnica.
Prema njezinu prvijencu, romanu "Ghost Bride", Netflix je nedavno snimio i istoimenu seriju, priču o djevojci kojoj bogata obitelj ponudi da se uda za njihova mrtva sina.
S dva uspješna romana iza sebe, one vrste koja se čita u jednom dahu zbog napete radnje i zapadnjačkom čitatelju netipične  simbolike, Yangsze Choo je na dobrom putu da postane malezijska Isabel Allende.


 
 
Jonas Salzgeber
Mala knjiga stoicizma
Tanja Tolić
"Neke su stvari u našoj moći, a neke nisu." Prve su to riječi iz Epiktetova "Priručnika" (Enchiridion), jednog od najpopularnijih i najprevođenijih djela antičke filozofije.
Epiktet je bio oslobođeni  rob, uz cara Marka Aurelija najpoznatiji predstavnik kasne stoičke filozofije.
Sȃm  nije pisao, no njegova su predavanja bilježili njegovi učenici, pa je tako Flavije Arijan izdvojio, dotjerao i priredio niz odlomaka u zasebno djelo koje je nazvao "Priručnikom".

Epiktetovo je temeljno učenje bilo to da postoje stvari koje su pod našom kontrolom i one koje nisu – u pitanju je tzv.
stoička dihotomija kontrole; stoga bismo uvijek trebali "iskoristiti ono što je u našoj moći najbolje što možemo, a ostalo prihvatiti kakvo jest".
Što je pod našom kontrolom? Samo nekoliko situacija: naše voljne prosudbe i postupci.
Možemo odlučiti što nam događaji znače i kako reagirati na njih.
Sve ostalo je izvan naše kontrole – od vremena, preko drugih ljudi i njihovih postupaka, do našeg zdravlja i tijela i doslovno svega što se zbiva oko nas.

Ova lekcija o kontroli temeljna je i ujedno najteža pouka stoicizma, ključni sastojak "stoičkog trokuta sreće" na kojem počiva "Mala knjiga stoicizma" Jonasa Salzgebera, izdanja što ga je upravo objavila nakladnička kuća Planetopija u prijevodu Matije Pospiša.
 Sami stoici nisu doslovce naučavali o trokutu sreće (niti su baratali tim pojmom), nego je riječ o autorovoj vizualizaciji njihovih temeljnih učenja.
U središtu zamišljenog trokuta nalazi se eudaimonia (blaženstvo, sreća), a kutove trokuta čine tri ključne pouke stoicizma: prva, živjeti s areté (vrlina, kepost); druga, usredotočiti se na ono što možemo kontrolirati; i treća, preuzeti odgovornost.
Kad savladate taj trokut, obećava autor, moći ćete objasniti stoicizam čak i petogodišnjem djetetu.

Jonas Salzgeber nije po struci filozof, nego bloger koji je s bratom Nilsom osnovao tvrtku za osobni razvoj i pokrenuo NJlifehacks.com, popularnu stranicu koju mjesečno posjećuje više od 50 tisuća ljudi.
Bloganje i filozofija? Nije nešto što bih na prvu spojila, no istražujući o autoru "Male knjige stoicizma" – inače proglašenom najpraktičnijom i početnicima najrazumljivijom knjigom o stoicizmu na tržištu – otkrila sam da postoji cijeli svijet internetskih stoika (primarno mladih muškaraca) koji posvećeno čitaju i pišu o filozofskim postulatima Seneke, Epikteta ili Marka Aurelija.
Jonas i Nils Salzgeber su, primjerice, od osnivanja svojeg bloga potrošili 5000 dolara na knjige, a iz "Male knjige stoicizma" očito je i da su ih pročitali – možda će zvučati banalno, no filozofske citate u ovoj knjizi ne možete naći na internetu; za njih je trebalo pročitati većinu, ako ne sve što su glavni stoici – drevni i suvremeni – napisali.

Stoicizam je zahtjevna filozofska škola, najviše zato što nas poziva da promijenimo sebe svaki put kad ne možemo promijeniti situaciju (što je gotovo pa uvijek).
Zahtjevan je i zato što od nas traži da u svakom trenutku izražavamo svoje najviše "ja".
Želi da se usredotočujemo na ono što možemo kontrolirati, a da sve ostalo smireno prihvaćamo.
Želi da shvatimo kako imamo moć tumačiti događaje na konstruktivan način.
I želi da preuzmemo odgovornost za vlastitu sreću – što je zadnjih godina postalo silno popularno, ali kad se pokušava izvesti na stoički način, onda je i silno teško.

U tom smislu, "Mala škola stoicizma" doista je praktičan i jednostavno napisan vodič.
U prvom dijelu knjige Jonas Salzgeber izlaže drevnu mudrost na pristupačan, probavljiv i vrlo djelotvoran način – uči čitatelja o obećanju stoicizma, o njegovoj povijesti, glavnim filozofima i temeljnim načelima, prikazanim u obliku "stoičkog trokuta sreće".
U drugom dijelu se nalaze pametni praktični savjeti i vježbe za svakodnevni život.

Za one koji se prvi put susreću sa stoicizmom, Salzgeber u knjizi objašnjava: stoicizam nije nastao ni iz čega; na njegova osnivača Zenona i rane stoike (koji su se isprva zvali zenonovci) utjecale su različite filozofske škole i mislioci, osobito Sokrat, cinici (poput Krateta) i akademici (Platonovi sljedbenici).
Stoici su usvojili Sokratovo pitanje kako živjeti dobar život.
Usredotočili su se na primjenu filozofije na svakodnevne izazove, na razvijanje dobrog karaktera i na to da postanu bolji ljudi koji izvrsno žive i kojima je stalo do drugih ljudi i do same prirode.
Zenonovci su poslije dobili ime stoici jer je Zenon naučavao na Stoi Poikilê, ili Šarenom trijemu, slavnoj kolonadi ukrašenoj slikama povijesnih bitaka, koja se nalazila u središtu Atene.

Poslije je stoicizam u Rimu postao vrlo uspješna filozofska škola, sa svim slavnim stoicima čiji su nam tekstovi danas glavni izvor te filozofije: Senekom, Muzonijem Rufom, Epiktetom i Markom Aurelijem.
Ideje stoicizma prihvatili su i mnogi znameniti filozofi poput Descartesa, Schopenhauera i Thoreaua, a suvremeno oživljavanje stoicizma pripisuje se logoterapiji Viktora Frankla i racionalno-emocionalnoj bihevioralnoj terapija Alberta Ellisa, na koje je utjecala stoička filozofija.
"Povratak" stoicizma ubrzali su i suvremeni filozofi poput Pierrea Hadota i Williama Irvinea, ali i pojedinci poput psihoterapeuta Donalda Robertsona i marketingaša i autora Ryana Holidaya.

Glavni je cilj stoika bila eudaimonia: biti dobar sa svojim unutarnjim daimonom, živjeti u skladu sa svojim idealnim "ja", izražavati najbolju inačicu sebe u svakom trenu.
Najčešći prijevod grčke riječi eudaimonia je sreća, no eudaimonia se, objašnjava Salzgeber, više odnosi na općenitu kvalitetu nečijeg života nego na privremeno raspoloženje, poput sreće.
Kao što Zenon, osnivač stoicizma, kaže: "Sreća je život koji teče glatko." To znači, dodaje Salzgeber, da nam život – uglavnom – teče glatko.

No život rijetko teče glatko, obično je suprotno – tokom života izloženi smo nizu udaraca, razočaranja, boli i patnji.
"Nijedno drvo ne postane snažno, dubokih korijena, ako na njega ne pušu jaki vjetrovi.
To drmanje i natezanje prisiljava drvo da se čvršće drži i dublje pusti korijenje; krhka su stabla ona koja rastu u sunčanim dolinama.
'Zašto se onda', pita Seneka, 'čudiš tome što dobri ljudi bivaju potresani kako bi mogli postati snažni?' Baš kao i s drvećem, teški pljuskovi i jaki vjetrovi rade u korist dobrih ljudi: tako postanu smireni, disciplinirani, ponizni i snažni", piše Salzgeber u knjizi.

"Netaknuto blagostanje ne može pretrpjeti ni jedan jedini udarac", ponovno citira Seneku, ali čovjek koji je proživio nebrojene nesreće "ima kožu zadebljanu patnjom".
Taj se čovjek bori dok ne padne, a nastavlja se boriti čak i na koljenima.
"Trebamo željeti upustiti se u tu borbu zvanu život i trenirati kroz nju.
Jer želimo biti snažni, želimo živjeti sretan život koji prolazi glatko.
Želimo znati kontrolirati sebe i svoje postupke kad život postane težak.
Želimo biti utvrda snage, postojana čak i na vrhuncu napadaja bijesa.
Kada drugi paničare, mi želimo biti smireni, promišljeni i najbolji što možemo biti."

Sa životnim se izazovima, međutim, možemo dobro nositi samo kad smo emocionalno otporni i ne dopuštamo svojim emocijama da nas razvlače amo-tamo.
To savladavanje vlastitih emocija katkad se naziva i stoičkim "liječenjem strasti" te je možda zbog toga Epiktet rekao: "Filozofska škola ujedno je i ambulanta." Uvriježeno je mišljenje, napominje Salzgeber, da su stoici nastojali suzbiti osjećaje, uglavnom zato što su stoici u jakim emocijama vidjeli našu najveću slabost, osobito kad im dopustimo da upravljaju našim ponašanjem.
One toksično djeluju na eudaimoniju i glavni su razlog sve ljudske patnje.
Nažalost, kako tvrde stoici, većina ljudi robuje strastima: jakim negativnim emocijama poput iracionalnog straha, boli ili ljutnje.
Autor knjige tvrdi kako stoicizam nema nikakve veze s potiskivanjem ili skrivanjem vlastitih emocija, ili pak s neemocionalnošću.
Zapravo, riječ je o tome da prihvaćamo svoje emocije, razmišljamo o tome što ih uzrokuje te učimo preusmjeravati ih za vlastito dobro.

Ako želimo u svakoj situaciji biti najbolji što možemo, ako želimo živjeti s areté, moramo biti svjesni svakog svojeg koraka.
Danas to zovemo usredotočena svjesnost ili mindfulness; stoici su upotrebljavali izraz pozornost (prosochê).
"Pozornost (prosochê) je temeljni stoički duhovni stav", Salzgeber u knjizi citira filozofa  Pierrea Hadota.
"To je neprestana budnost i prisutnost duha, svijest o sebi koja nikad ne spava i stalna napetost duha.
Zahvaljujući takvom razmišljanju, filozof je potpuno svjestan svega što čini u svakom trenu i u potpunosti odlučuje o svojim postupcima." Seneka je pak rekao: "Svijest o nedjelu prvi je korak prema spasenju.
Prvo moraš uhvatiti sebe na djelu, a tek onda možeš to ispraviti." Premda je ta svijest koja nikad ne spava stoički cilj, Epiktet je rekao kako nije moguće biti bez mane.
Ali možemo pokušati i "moramo biti zadovoljni ako neprestanim održavanjem te pozornosti uspijemo izbjeći barem nekoliko pogrešaka".

Događaji nam mogu nanijeti fizičku bol, ali patnja i unutarnji nemir proizlazi jedino iz opiranja onomu što jest, iz borbe sa stvarnošću, naglašava autor u "Maloj knjizi stoicizma".
Stoici su isticali da tjeskoba i unutarnji nemir nastaju kad želimo ono što je izvan naše kontrole.
Epiktet je, primjerice, rekao kako je budalasto željeti da naši prijatelji i obitelj žive vječno, jer to ne možemo kontrolirati.

"Postoje svakakvi vrlo nesretni događaji, u to nema sumnje.
Voljena osoba umre, poplava uništi dom, ostanete bez posla ili ne položite ispit.
Ne možete promijeniti to što se dogodilo, možete jedino podnositi to plemenita duha i pokušati izvući najbolje iz određene situacije", piše Salzgeber i dodaje kako je argument "ako ionako trebaš jednako voljeti svaki ishod, slobodno možeš i odustati" lakomislen i lijen.
Mnogo je teže prihvatiti ono što se dogodilo nego se boriti protiv toga.
Trebate biti "prava žena ili muškarac da se suočite s teškom situacijom i trebate imati čvrst, a opet ponizan um da prihvatite i podnesete nesreću".

"Čine te tri stvari: tijelo, dah i um", Marko Aurelije podsjeća sȃm sebe u "Meditacijama".
"Prve su dvije tvoje utoliko ukoliko moraš brinuti o njima, ali samo je treća u pravome smislu tvoja." Samo je um uistinu naš.
Samo je um unutar stoičkog kruga kontrole.
Između svakog podražaja i reakcije potencijalno postoji mali interval i u njemu se skriva moć; u njemu leži sloboda izbora.
Taj interval znači da imamo priliku uskočiti između podražaja i reakcije i izabrati svoju voljnu reakciju (ili izostanak reakcije).
Taj je interval samo mogućnost jer ako nismo dovoljno svjesni, neće ga biti i bezumno ćemo automatski reagirati.
Svijest, budnost ili pozornost nužna je da možemo uskočiti između podražaja i reakcije.
Ovisno o našoj svijesti, interval je dulji ili kraći, ili ga pak uopće nema.

Epiktet je rekao: "Ljude ne uzrujavaju događaji, nego njihovo mišljenje o tim događajima." Vanjski događaji sami po sebi nemaju nikakvo značenje; način na koji ih mi percipiramo i naše stajalište o njima daju im značenje te zbog toga izgledaju dobro ili loše.
"Slobodan si od patnje", kaže Epiktet, "ako ti nije stalo do stvari koje su izvan tvoje kontrole." Samo mi sami imamo pristup svojem umu i jedino si sami možemo upropastiti život.
Mi smo odgovorni.
Zato Epiktet kaže da na umu uvijek trebamo imati ova dva pravila: prvo, ništa nije dobro ili loše, osim ako mi odlučimo da jest; drugo, ne bismo trebali pokušavati usmjeravati događaje, nego ih trebamo slijediti.
Otpor je uzaludan, zaključuje autor knjige, prihvatite stvari kako se događaju, a ono što je u vašoj moći iskoristite najbolje što možete.

U drugom, većem dijelu "Male knjige stoicizma" nalazi se 55 stoičkih vježbi, zajedno s praktičnim savjetima.
Svaka se, objašnjava autor, može primijeniti zasebno.
Vježbe je Salzgeber, radi jednostavnosti, podijelio na tri tipa.
Prve su pripremne vježbe, koje možete raditi sami – ukupno ih je 21.
Ne treba vam nikakva životna situacija za vježbanje i možete ih jednostavno raditi kod kuće.
Druge su vježbe za izazovne životne situacije, odnosno pokazuju kako se ponašati u stresnim trenucima (17 vježbi).
A treće su vježbe za situacije s drugim ljudima, odnosno pokazuju kako se nositi s izazovnim ljudima (17 vježbi).
Vježbe, naglašava autor, treba shvatiti kao prijedloge, a ne kao kruta pravila.
Isprobajte ih i nastavite raditi one koje djeluju, a vježbe koje vam nisu djelotvorne odbacite.

Jedan od vježbi koja mi se najviše svidjela zove se "za tako nisku cijenu, kupite duševni mir".
Inspiracija su Epiktetove riječi: "Počevši od stvari koje malo vrijede, poput malo prolivenog ulja ili malo ukradenog vina, ponavljaj: Za tako nisku cijenu kupujem spokoj i duševni mir." Salzgeber nas podsjeća koliko se često razljutimo zbog gluposti, recimo "poludimo zbog nečega tako beznačajnog kao što je prdac u kupaonici".
Dopuštamo da nas sitnice razljute, a onda ono što zbog toga učinimo razljuti druge i tako dalje.
Prije nego što reagirate na nešto što u vama izaziva ljutnju, recite sebi: "Umjesto ovoga kupujem duševni mir." A onda se nasmiješite, učinite što treba i nastavite sa životom.


 
 
Ivana Rogar
Grad, pepeo
Tanja Tolić
U trećoj knjizi, a prvome romanu Ivane Rogar, svijet se skupio u sebe: više nisi imao kamo otići osim u vlastiti zahod, ulice su  prazne, prijatelji se ne posjećuju jer je suviše opasno izlagati se pogibelji samo radi druženja, dućani su zatvoreni, nikad ne znaš hoće li tog dana biti struje, vode i plina, hoće li doći poštar ili stići računi.
"Sve se raspadalo, nestajalo, život kakav smo poznavali rastakao se i valjalo je naći nove načine življenja jer su stari postali neupotrebljivi."

Četveročlana obitelj – žena, dva sina, ženin otac – u neimenovanu gradu i vremenu dane provodi ležeći na krevetu, sjedeći i zureći u prazno bez interesa.
Najgori dio dana borba je s hodnicima – u nekom trenutku stan u kojem žive izmaknuo je kontroli i pretvorio se u crnu rupu; stvari se u stanu gube bez problema i zauvijek (nestala je friteza, ali se pojavio sočan komad mesa...), a u dvorištu je izraslo divovsko stablo naranče, do visine drugog kata, "ludo obilje usred ničega".

"Grad, pepeo" kratak je roman od svega stotinu stranica, apokaliptično i fantazmagorično štivo koje se, zbog pandemije što je iznenada pogodila svijet, pretvorilo u proročansku literaturu iako ga je autorica počela pisati davno prije.
Nakon dva mjeseca karantene sve se u ovom romanu čini poznatim: ustajala tjeskoba, neizrečena jeza, besmislene radnje i konstantno izmicanje neprijatelju, "a to što je moj neprijatelj naposljetku postala obitelj istovremeno je nakazno i prirodno".

Prvijenac zagrebačke spisateljice, koja je poznata po dvije izvrsne zbirke priča, jedan je od onih komprimiranih romana u kojima nijedna riječ nije suvišna: Rogar je pedantna stilistica, "škrta" u izričaju, mogao se taj roman još raspisati a da ništa ne bi izgubio, no paradoksalno upravo je u "škrtosti" njegovo bogatstvo – u slutnji i zamišljaju kamo je sve još autorica mogla otići i što sve ustvari skriva slojevita metaforika.
Dihotomija koja se provlači kroz čitav roman – suzdržanosti u izričaju i nabreklosti prigušenih emocija – naprosto je fantastična.

Strukturno, roman pripovijedaju četiri naratora, a njihove su struje svijesti ispresijecane povijesnim digresijama koje bismo, radno, mogli nazvati – opijum, puške, Moldavija i Alžir.
Osobno, a s obzirom da je autorici to i profesionalno zanimljivo (radi na doktoratu s temom iz teorijske psihoanalize), draže bi mi bilo da je otišla više u psihoanalizu likova, a manje u povijesne digresije koje lome pripovijedanje (imaju svoju funkciju i logičko opravdanje).
Otići više u psihoanalizu u ovom bi slučaju značilo ispisati više onoga u čemu je Rogar briljantna – u opisu obiteljskih odnosa i hodnika koji bi trebali povezivati (o)sobe umjesto što se pretvaraju u relacijske crne rupe.


Kostur romana sam je po sebi toliko zanimljiv i odlično ispisan da sam brzala kroz povijesne dionice: isprva su mi bile zbunjujući faktor, a kad sam im shvatila funkciju, donekle ometajući faktor u čitanju romana.
Naravno, bez ponavljanja povijesnih digresija ne bi bilo moguće ostvariti širi kontekst / okvir romana.
Autorica ih je ispripovijedala maksimalno zgusnuto, štedeći prostor romanu (vidi se da ima iskustva u pisanju leksikografskih natuknica), no to je i prokletstvo i blagoslov: povijesne sekvence su logički, sažeto ispričane, no kad se tako pripovijedaju, iz njih ispadaju ljudske sudbine a ostaju tek brojke - što je suho i ne budi emocionalnu reakciju, osim ako čitatelj nije pasionirani proučavatelj povijesti pa ima u glavi pozadinsku sliku.
Te povijesne sekvence mogle bi biti točka prijepora u "masovnom" čitanju romana: ili će čitačima sjesti, ili će na njih ostati hladni.


Ujedno, to je i jedina točka prijepora, jer sve ostalo odrađeno je perfektno – "Grad, pepeo" je vrsta knjige koja će se pamtiti jer je neplanirano postala svjedokom vremena, ali i zato što je u pitanju odlična literatura koja potvrđuje da je književnost u velikoj mjeri i umijeće praznine, neizgovorenoga.

* Kritika je originalno objavljena u magazinu Globus.
 
Tomislav Torjanac
Đuro Hodalica
Tanja Tolić
Za Đuru Hodalicu znam nekoliko godina.
Ante Tomić i ja smo kolege, radimo u istoj novinskoj kući, a godinama smo radili i u istoj redakciji, pa se nekako uvriježilo da ga nerijetko zapitkujemo što piše.
Tako sam saznala da već dugo u glavi nosi ideju o Đuri, ptičici koja se boji visine, "Đuro Hodalica se zove".
Sjećam se da sam se nasmijala, ne iz poruge, nego iz dragosti.
Ime je nekad doista znak, a kad je izgovorio kako se čvorak zove, on je za mene odmah počeo postojati.
Imala sam dodatni razlog zašto sam zavoljela Đuru istog trenutka: ja se bojim letenja pa mi je bilo jasno kakva je to tek muka biti ptica koja hoda.
Kratko mi je tada skicirao slikovnicu, mislim da je u to vrijeme još nije bio razradio, možda je tek bila naznaka sudbine jednog čvorka kojeg je odbacilo njegovo jato.
"Dobro, Ante, ali on će na kraju ipak poletjeti u visine?" upitala sam kao da se to podrazumijeva.
"Neće.
Ostat će Đuro Hodalica."

Protestirala sam tada; nije u redu, argumentirala sam, da to učini jednoj ptici.
No on se nije dao.
Nije ni tada bilo pitanje je li u pravu on, autor, ili ja, buduća čitateljica.
Ja sam htjela da Đuro leti, visoko, jer mi je bilo strašno da hoda, a ima krila.
Isključit će ga druge ptice, rugat će mu se, ostat će sam.
Nisam htjela čitati priču o strahu, nego o pobjedi, no sad kad držim u ruci prekrasnu slikovnicu koju je ilustrirao Tomislav Torjanac, a objavila nakladnička kuća Hena com – i s nekoliko godina iskustva više – jasnije mi je nego ikad prije da su današnjem svijetu, više od pobjednika, potrebne priče o strašljivcima, gubitnicima i luzerima; o pticama i ljudima koji (samo) hodaju.

U libertarijanskom svijetu, a u takvom danas živimo, sreća prati hrabre.
Sveto trojstvo libertarijanaca – život, sloboda i imovina – u Hrvatskoj, zasad tek u poduzetničkim krugovima, polako poprima okrutne razmjere: to su vam oni što bi, dok hara korona, zatvorili starce u kuće i staračke domove, odredili im policijski sat za odlazak u dućan, što zagovaraju švedski model i potajno, a neki bome i javno, misle kako su se stari ionako naživjeli pa nije drama ako umru od kovida.
Prije pandemije su samo kukali što moraju toliko novca plaćati u zajedničku kasu za mirovine i zdravstvo – jednom riječju, socijalu – i tako uzdržavati neradnike, starce, debele i pušače.

Kakve to veze ima s čvorkom koji se boji visine? Velike.
Još je 1979.
godine povjesničar kulture Cristopher Lasch u svojoj kultnoj knjizi "Narcistička kultura" opisao kulturu koja odustaje od društva, u smislu zajedništva, i zamjenjuje ga konzumerizmom i kapitalizmom.
Konzumerizam ne podrazumijeva samo opsesivnu kupovinu, mahnito pribavljanje stvari koje postaju statusni simboli; konzumerizam znači i samoga sebe tretirati kao robu, proizvod.
Lasch je u knjizi opisao kako je američka kultura 20.
stoljeća normalizirala patološki narcizam.
On pak ima svoju filijalu: zove se kult sreće.
To je okrutan zahtjev koji kultura postavlja pred pojedinca: mora se biti sretan ili barem raditi na sreći, jer ako nisi sretan, onda si ustvari neuspješan, a za to što si neuspješan sam si kriv jer si lijen i nisi se dovoljno potrudio.
Zapovijed jednako vrijedi i ako se uspjeh postavi ispred sreće.

Tako to izgleda danas u svijetu čovjeka.
U svijetu ptica "čvorak mora biti snažan i zdrav da bi izdržao sve što ga u životu čeka, a ovaj naš je, bojim se, izgubljen slučaj".
Tako kaže otac Tonko nakon što ga majka Ruža obavijesti da njihov Đuro jest naučio letjeti, dapače ne zaostaje mnogo za braćom i sestrama, ali ga muči visina.
Đuro živi u prizemlju njihove "zgrade", u rupi u stablu duda.
Ostatak obitelji živi u krošnji, Đuro ne dolazi ni na ručkove ni na večere, ni na razgovore, ni na igre.
Kad je bio malen, jednom su se on i sestra Ana natezali oko gliste koju im je donijela majka, Ana je vragolasto ispustila kraj gliste, a Đuro je izgubio ravnotežu i pao iz gnijezda.
Tad još nitko od djece nije znao letjeti, a Đuru je pad toliko istraumatizirao da se nije odvažio na visinu usprkos silnom trudu njegove majke.
Može poletjeti malo iznad kupusa, do vrha ograde povrtnjaka, sve iznad toga...
ili žmiri, ili mu se zavrti pred očima pa tresne na tlo.
Srećom, svi mladi čvorci, po zakonu, kad počnu učiti letenje obavezno moraju nositi kacige načinjene od ljuske oraha.
Bez toga, odavno bi izgubio glavu.

"Đuro Hodalica", odraslom je čitatelju odmah jasno, priča je o dubokom strahu, onom najgore vrste – o traumi od koje se dijete, čovjek, čvorak...
smrzne i više se ne može pomaknuti.
Takvog iskustva nisu pošteđeni ni ljudi ni životinje, o tome su ispisane povijesne i psihološke knjige i snimljene brojne epizode "Opstanka".
U svakome od nas živi jedna gazela, što se u savani pretvara da je mrtva dok iznad nje reži lav.
Nije to tek metafora: živimo u zemlji koja je bila nesretna i siromašna i prije pandemije i potresa, koja nije stigla zacijeliti transgeneracijske traume od Drugog svjetskog rata, a u devedesetima ju je pogodio novi i iza sebe posijao smrt, gubitak, neimaštinu, PTSP, alkoholizam, tjeskobu i depresiju, i nasilje što se perpetuira.
Možda iz toga razloga oca čvorka nikad nema doma, nego obavlja svoje poslove dok majka Ruža sama odgaja ptiće; možda zato otac kaže, a uplašeni Đuro ga u prizemlju čuje: "Ružno je to čuti, ali što prije umre, bolje je i za njega i za nas." Ne znam je li to planirao, ali Ante Tomić je time zagrebao i u naš tvrdokorni balkanski patrijarhat: težak je za čvorčice, ali je težak i za male čvorke – očevi preferiraju snažne sinove, čak i kad su sami kukavice.

Đuro je, čini se, osuđen postati čvorak koji "nikada neće osjetiti vjetar na svojim krilima, letjeti u gustom jatu koje struja nosi preko vinograda sa slatkim grožđem, na tankim se nožicama ljuljati na suncokretima, kljucati sočne, rumene breskve, upoznati sreću kakvu samo čvorak može razumjeti..." Što on, takav jadan, uopće ima za ponuditi? Kad te vlastito jato učini nevidljivim, preostaje ti jedino – krava.
"Mladiću, hoćete li vi pojesti tu cikoriju?" prekine Đuru u usamljenom zdvajanju duboki glas odozgo.
Krava se predstavi kao Višnja, strašno voli tu cikoriju, iako zna da će joj naškoditi.
Čudi se Višnja što Đuro hoda, pa se on malo ljutne, no ona se brzo ispriča, a Hodalica se, nakon što danima ni s kim nije razgovarao,  raspriča: naširoko, s mnogo detalja, čas vičući, a čas šapćući, bacajući se na travu i boreći se s nevidljivim protivnicima, ispovjedio je nepoznatoj kravi cijelu svoju tužnu priču.
(Moraš biti teški libertarijanac da te ovdje ne probode u prsima.)

Jednom sam to već napisala: hrabrost ne znači ne osjećati strah, hrabrost znači imati srca.
Susan David, psihologinja s Harvardske medicinske škole i autorica izvrsne knjige "Emotional Agility", u svom poznatom TEDtalku, koji je pogledalo gotovo osam milijuna ljudi, rekla je između ostalog kako je "hrabrost hodanje sa strahom".
Ovaj mali čvorak, koji je oživio zahvaljujući priči Ante Tomića i divnim, umjetničkim ilustracijama Tomislava Torjanca, ima srca i hoda sa strahom.
Zato se zove Đuro Hodalica.
  

 
 
Glendy Vanderah
Gdje šuma susreće zvijezde
Ivana Smilović
"Gdje šuma susreće zvijezde" prekrasan je naslov dojmljivog debitantskog romana Glendy Vanderah.
U središtu zbivanja je Joana Teale, ili jednostavno – Jo, koja istražuje ptičje stanište u Illinoisu za diplomski studij.
Naviknuta je na životinje, ali nemalo se iznenadi kada u zabačenoj kući u kojoj stanuje tijekom istraživanja naiđe na neobičnu djevojčicu koja tvrdi da se spustila sa zvijezde, a doma, na nebo, može se vratiti tek kada vidi pet čudesa.


To zaista stavlja na kušnju prirodu mlade istraživačice koja je iznimno racionalna, a uz to još i prolazi kroz osobne borbe – majka joj je umrla od tumora, a i sama je preboljela rak dojke.
Kao prava znanstvenica, uvjerena je da postoji logično objašnjenje i da je djevojčica pobjegla od kuće, a iako je umorna od svega, ne može okrenuti glavu i ne pomoći joj.


A to, naravno, predstavlja puno veći izazov nego što može zamisliti.
Djevojčica, koja se predstavlja kao Ursa, tvrdi da se s neba spustila u tijelo mrtve djevojčice jer njezin narod nema tijela.
Inteligentna je, radoznala i bistra, a sukladno liku djeteta, a ne izvanzemaljke – postavlja mnoštvo pitanja.
Kao što objašnjava u razgovoru s Jo, cilj joj je postati stručnjak za ljude i prenijeti znanje koje stekne na Zemlji svom narodu među zvijezdama.

S obzirom da sama ne uspijeva riješiti ovu zagonetku, Jo pomoć dobije tamo gdje se najmanje nadala, u liku samozatajnog susjeda Gabriela kojeg zovu "Jajar" jer prodaje jaja uz cestu.
No uskoro postaje poprilično očito da i on nešto taji i da se puno toga krije iza njegove jednostavne fasade.


Kada bih trebala opisati ovu knjigu jednom rečenicom, rekla bih da je ovo lagana knjiga teška tematike.
Nije kompleksna, lako se čita i odmotava se kao klupko.
Ono što je u njoj jako privlačno, a i zbog čega je postigla uspjeh među širokom publikom, jest što okuplja skupinu ranjenih ljudi, s realnim pričama koje pokazuju kako svatko nosi svoj križ, pa čak i djevojčice koje su upravo sišle sa zvijezde! 

Na početku je malo toga jasno, ali upravo to tjera čitatelja na okretanje stranica, autorica lijepo i vješto gradi priču kockicu po kockicu, bez pretjeranog odlaganja i rastezanja.
Likovi su jasno definirani, u pitanju je lepeza različitih karaktera.
Nema ih previše i radnja se vrti oko tri glavna: Jo, Gabea i Urse.


Knjiga je na trenutke malo naivna i prejednostavna, ali uz djevojčicu iz svemira i nije potrebno previše dodatno komplicirati.
Nekada je blago sladunjava, ali ne radi se ni o čemu što nije probavljivo.
Zanimljivo je otkrivati priče, neke manje, a neke više predvidljive, ali sve redom životne – da, čak i ove među zvijezdama!

Čarolija ove knjige je u tome što se radi o toploj, teškoj ljudskoj priči koja u sebi nosi mnoštvo poruka i životnih lekcija.
"Gdje šuma susreće zvijezde" jedan je od onih romana u kojem se svatko može pronaći.
Ova priča je dokaz da nam svaki, pa i onaj najmanji, slučajni susret može promijeniti život i uljepšati ga.
Jer čuda su posvuda oko nas, a iako ih često zamišljamo kao vatromet, ona mogu biti i mala lampica koja se upali baš u trenu kada u našem životu zavlada mrak.

Uz djevojčicu koja je sa zvijezde gotovo pala u krilo slomljene žene koja je tek preboljela rak i "Jajara" koji u sebi krije cijeli vrtlog sukobljenih osjećaja, te uz njihovo zajedničko otkrivanje ljepote svijeta, ova knjiga možda postane baš to malo čudo koje vam je potrebno!
 
Ichiro Kishimi
Imati hrabrosti biti sretan
Tanja Tolić
Tri je godine prošle otkako su prvi put, pet dana zaredom, razgovarali mladić i filozof iz knjige "Imati hrabrosti ne svidjeti se drugima".
U međuvremenu je mladić dao otkaz u knjižnici i postao učitelj, strastveno pokušavajući primijeniti adlerovsku, individualnu psihologiju u svakodnevnom životu.
No nakon tri godine teškoga rada u učionici, gdje su učenici postajali sve nemirniji, a neki i zločestiji, mladić se umorio i odlučio otići na izvorište svojih  problema: filozofu, natrljati mu nos zbog tih opasnih adlerovskih ideja koje, kao nekad Sokratove, mlade mogu samo dovesti u napast i iskvariti ih.
Mladić je ljutit na filozofa jer mu je glavu napunio idealima što su se razbili o tvrdoglave dječje glave.

Prije gotovo godinu dana, kad sam pročitala prvu knjigu Ichira Kishimija i Fumitakea Koge, i mene su ideje Alfreda Adlera prilično iritirale, najviše ona o negiranju traume: bila sam tada čvrsto odlučna braniti svoje pravo na bol.
No knjiga japanskih autora istodobno je bila rijetko stimulativna i otvorena za razgovor: svidjelo mi se raspravljati s bečkim psihijatrom preko japanske knjige, a s razmakom od stotinu godina.
Sada, jedanaest mjeseci kasnije, nije mi više bitno "priznaje" li Adler pravo na traumu ili ne, uglavnom zato što mislim da gotovo da ne postoji čovjek bez traume, što nas nekako sve resetira na početnu točku: svatko za sebe, sebi, mora odgovoriti što će učiniti s tom boli i kako će nastaviti sa životom.
Najveća je promjena što sam drugu knjigu Kishimija i Koge, "Imati hrabrosti biti sretan" (Planetopija, 2020., prijevod Matija Pospiš), pročitala bez iritacije, a s dubokom čežnjom da je – sad kad smo praktički na pragu nove školske godine (u okruženju pandemije, bez cjepiva i s lošim, proljetnim iskustvom online škole...) – pročita što više učitelja.

U usporedbi s drugim psiholozima svoga doba, Alfred Adler gajio je veliku strast prema obrazovanju.
Na sveučilištu se, piše u pogovoru Ichiro Kishimi, uvelike zanimao za socijalizam, ali nakon što je iskusio realnost Ruske revolucije nakon Prvog svjetskog rata, Adler je izgubio nadu u marksizam.
Nakon toga spasenje ljudskog roda nije tražio u političkim reformama, već u reformiranju obrazovanja.
Jedno od Adlerovih najvećih postignuća bilo je osnivanje brojnih klinika za savjetovanje djece, prvih takvih klinika u sklopu državnih škola na svijetu, pod pokroviteljstvom grada Beča.

Adler, međutim, obrazovanje nije promatrao na razini poboljšavanja školskog uspjeha ili reformiranja problematične djece.
Tu počinje "sukob" između mladića i filozofa na kojem dvojica autora grade nastavak svoje prve uspješnice koja je, samo u Japanu i Južnoj Koreji, prodana u u milijun primjeraka.
Prvu knjigu autori nazivaju zemljovidom; cilj joj je bio osvijestiti ljude da uopće postoji adlerovska psihologija.
Drugu knjigu nazivaju kompasom, a cilj joj je da ljudima pomogne u primjeni Adlerovih ideja u praksi.
Ovoga puta mladić i filozof razgovaraju jednu noć, do zore.

Jednom rečenicom: ako ljudi žele biti sretni, prema principima adlerovske psihologije moraju izabrati – ljubav.
Od te početne hipoteze, koja zvuči kao da je prepisana s neke inspiracijske kartice, autorski dvojac na gotovo tristo stranica ovaj klišej puni smislom.
Kishimi i Koga počinju od jednostavne misli: u adlerovskoj psihologiji na psihoterapiju se ne gleda kao na "liječenje", već kao na "preodgoj".
Psihoterapija i obrazovanje djece u osnovi su isto, poručuje filozof mladiću.
Cilj je preodgoja, odnosno obrazovanja samodostatnost.
A svako obrazovanje trebalo bi početi od poštovanja: uloge su takve da osoba "koja poučava" poštuje osobu "koja uči".
Poštovanje, citiraju autori Ericha Fromma, sposobnost je da nekoga vidimo onakvog kakav je zapravo; da budemo svjesni njegove jedinstvene individualnosti.
Poštovanje također podrazumijeva interes da druga osoba raste i razvija se onakva kakva jest.
Osobu nasuprot treba prihvatiti bez postavljanja ikakvih uvjeta.
Ne postoji veće poštovanje od toga.

Mladić i filozof za primjer uzimaju ono što današnje društvo voli nazivati "problematičnom djecom".
Preciznije, u suvremenoj adlerovskoj psihologiji, objašnjava filozof, smatra se da se ljudsko problematično ponašanje sastoji od pet faza, a da svaku od njih pokreće određeno stanje uma.
Prva faza problematičnog ponašanja je "traženje divljenja".
Kad se djeca trude u školi, sportu ili sličnim aktivnostima, ili kad se radnici trude na poslu, oni daju sve od sebe pa ih čovjek želi pohvaliti.
No tu se skriva velika zamka.
Cilj će im uvijek biti primati pohvale i, time, steći privilegirani položaj u zajednici.
Umjesto toga, djecu treba učiti da su vrijedna čak i ako nisu posebna, a to se čini tako da im se iskazuje poštovanje.
Ne treba se usredotočivati na situacije u kojima dijete čini nešto "dobro", već na sitne svakodnevne detalje u njihovim riječima i postupcima.

Druga faza problematičnog ponašanja je "privlačenje pozornosti".
Dijete, primjerice, nije pohvaljeno iako je učinilo nešto "dobro".
Ili nije dovoljno hrabro ili ustrajno da uopće radi ono zbog čega bi bilo pohvaljeno.
Zbog toga će se nastojati istaknuti bilo kako, makar time da učini nešto loše.
Dijete to ne čini zato što je loše, nego zato što želi steći "vlastito mjesto" unutar zajednice kojoj pripada.
U trećoj fazi problematičnog ponašanja dijete se počinje "boriti za moć", u četvrtoj ulazi u fazu "osvete"; osvećuje se onima koji nisu prepoznali njegovo nezamjenjivo "ja", koji ga nisu htjeli voljeti.
To je osveta prezrene ljubavi.
Peta faza je, objašnjava filozof u knjizi, "dokazivanje nesposobnosti".

U adlerovskom pristupu odgoju i obrazovanju odbacuje se nagrada i kazna; nema ni kuđenja ni hvaljenja.
Prekoravanje u ovakvim situacijama neće pomoći, odnosno praksa pokazuje da nije učinkovito.
Da jest, bilo bi to dovoljno učiniti nekoliko puta na početku i problematično ponašanje bi prestalo.
Prekoravanje, objašnjavaju autori u knjizi, u osnovi je nasilje, "oblik komunikacije koji ukazuje na nezrelost osobe koja se njime služi".
Odrasli i odgojitelji bi za početak trebali odbaciti "stajalište suca" jer nije njihov posao da održavaju zakon i red.
To ne podrazumijeva djecu pustiti na miru, nego znači da trebamo uvažavati njihove odluke i pomagati im s njima.
Ovo će nekim roditeljima biti šokantno, no Adler u osnovi savjetuje da djecu treba pustiti da sama odlučuju.
To je, naime, prvi korak u učenju samodostatnosti.

Jasno je zašto Adler ne podržava prijekor i kaznu, no zašto ne podržava pohvalu? "Čin pohvale je iznošenje suda sposobne osobe o nesposobnoj osobi, a cilj mu je manipulacija." Problem je u tome što se u zajednici u kojoj se ljudi okupljaju s ciljem da budu pohvaljeni javlja natjecanje.
"Smeta ti kad hvale nekog drugog, a ponosan si kad hvale tebe.
Stalno misliš samo na to da budeš pohvaljen prije i češće nego itko drugi.
A nakon toga i kako da stekneš monopol nad naklonošću vođe.
Na taj se način uspostavlja kontrola nad zajednicom po načelu natjecanja za nagradu." Pored toga, čovjek će zbog svoje želje da ga drugi prihvate i svoje potrebe za odobravanjem ubrzo početi živjeti život podređen tuđim željama.
Drugim riječima, živjet će tuđi život.

"Kad netko drugi odluči koliko sam 'ja' vrijedan, to je ovisnost.
Kad sam odlučujem koliko sam 'ja' vrijedan, to je samodostatnost", objašnjava filozof mladiću.
Izbor se čini očiglednim.
Pa zašto onda uporno – bili djeca, bili odrasli – tražimo odobravanje? Prema adlerovskoj psihologiji, temeljna ljudska potreba je osjećaj pripadnosti.
Ne želimo biti izolirani; želimo imati pravi osjećaj da je "u redu biti ovdje".
Izoliranost, znamo, dovodi do društvene smrti, a s vremenom čak i do biološke smrti.

Već u prvoj knjizi Kishimi i Koga su iznijeli hipotezu kako usamljenost postoji samo unutar međuljudskih odnosa.
Rađanje društva istodobno je i rađanje patnje.
U društvu smo izloženi svakakvim oblicima patnje, poput sukoba, natjecanja, zavisti, usamljenosti i naročito osjećaja inferiornosti.
"Više se nikad ne možemo vratiti u one dane duševnog mira kad smo bili uronjeni u toplu sigurnost plodne vode." Upravo se zato prva knjiga i zvala "Imati hrabrosti ne svidjeti se drugima", a glavna joj je hipoteza da svi naši problemi proizlaze iz odnosa s drugima.
Da nema drugih ljudi, ne bi bilo ni problema.
No – i to je radikalna hipoteza nastavka – sva radost čovječanstva proizlazi iz međuljudskih odnosa.
Ako nema drugih ljudi, nema ni sreće.

Autori knjige tvrdnju pojašnjavaju preko Adlerove "podjele rada".
Naime, da su se ljudi samo okupili u skupine, to ih ne bi razlikovalo od većine životinja.
No ljudi su se okupili u skupine i potom "podijelili" po radnim vještinama koje imaju kako bi kompenzirali svoju fizičku inferiornost.
Da bi podjela rada mogla funkcionirati, nužno je bazično povjerenje: druga nam se osoba ne mora sviđati, ali nemamo izbora doli vjerovati jedni drugima.
Upravo je ta vjera u druge temelj osjećaja pripadnosti, ono što je na kraju Adlera i dovela do revolucionarnog koncepta o "osjećaju zajednice".

Adler je, naime, vjerovao u ljude.
"Jesmo li mi bića koja žude za ratom, za ubijanjem i nasiljem? Sigurno nismo.
Ako uspijemo njegovati osjećaj zajednice, odnosno svijest koju svi ljudi moraju imati o gledanju na druge ljude kao na sudrugove, možemo spriječiti sukob." Umjesto da radiš nešto za mir u svijetu, kaže filozof mladiću, samo imaj vjere u osobu pred sobom.
To svakodnevno, postupno nakupljanje vjere jednog će dana izbrisati čak i sukobe među nacijama.
"Moramo čuvati obilje u svom srcu i ono što uštedimo davati drugima.
Ne smijemo čekati da dobijemo poštovanje, nego moramo mi drugima iskazivati poštovanje i polagati vjeru u njih."

I tako dolazimo do "klišeja ljubavi" s početka priče.
Ljubav nije nešto što nam se dogodi, ljubav ljudskom biću ne zadaje sudbina, ljubav ne nastaje spontano.
Ljubav gradimo; idealno, krećemo se od "umijeća bivanja voljenim" prema "umijeću voljenja".
Nije riječ o osobnom interesu traženja "moje sreće" ili o interesu za druge i traženju "tvoje sreće", nego o izgradnji sreće nerazdvojivog "mi".
Mnogi odrasli, kaže filozof u romanu, svoju slabost ili nesreću, svoju bol, tešku prošlost i traume vitlaju kao oružje i nastoje kontrolirati druge ljude.
Slabost može biti zastrašujuće moćno oružje u međuljudskim odnosima.

"Sva ljudska bića ispočetka krasi gotovo pretjerana zaokupljenost sobom.
U suprotnom ne bi preživjela.
Ali ne možemo zauvijek biti u središtu svijeta.
Moramo se pomiriti sa svijetom i shvatiti da smo dio svijeta." U tom smislu, samodostatnost je, poručuju autori, oslobođenje od zaokupljenosti sobom.
Ljubav može promijeniti subjekt života iz "ja" u "mi".
Jer konačno postanemo odrasli tek kad volimo druge.
"Ljubav je samodostatnost.
To znači postati odrasla osoba.
Zato je ljubav teška."

Vrijeme koje nam je dano je ograničeno.
Taj iskonski strah od gubitka, od smrti, danas je možda očitiji nego prije iako ga, paradoksalno, uzorkuje virus koji ne možemo vidjeti golim okom.
A budući da nam je vrijeme ograničeno, poručuju autori knjige "Imati hrabrosti biti sretan", svi naši međuljudski odnosi počinju uz pretpostavku o našem rastanku.
I stoga možemo učiniti samo jedno: neprestano se truditi, u svim svojim susretima i međuljudskim odnosima, da ostvarimo najbolji mogući rastanak.

Da bi čovjek uistinu razumio i upotrijebio Adlerovo učenje, ponavljam iz recenzije prve knjige, kaže se da bi mu za to trebala "polovica godina koje je već proživio".
Zvuči kao mučenje, zar ne? No, kaže filozof u ovoj knjizi, to je samo mišljenje adlerovskog psihologa; sam Adler je po tom pitanju rekao nešto posve drugo.
"Što je rekao?" pita mladić.
Adlera su, odgovara filozof, pitali postoji li neka dobna granica nakon koje se čovjek više ne može promijeniti.
"Da, naravno da postoji granica", odgovorio je Adler.
"To je dan kad napustiš ovaj svijet."
 
 
Alessandro Baricco
Mlada nevjesta
Tanja Tolić
Alessandro Baricco i ja već nekoliko godina imamo problem: književna ekscentričnost i raskošni stil zbog kojih sam ga nekad voljela još su tu, ali u njegovim poetskim slikama sve je manje smisla.
Romani mu počinju nalikovati na Verdijeva "Trubadura": glazba je zanosna, ali je libreto, da citiram Arnauda Bernarda koji je režirao Verdija u zagrebačkom HNK-u, "notorno nerazumljiv (...) arhetipski primjer loše sklepanog teksta".

Referenca na glazbu nije slučajna jer je Baricco karijeru, nakon završenog studija filozofije, započeo kao glazbeni kritičar.
Prije nego što je postao književnik u 33.
godini života, napisao je dvije knjige o glazbi, jednu posvećenu Rossinijevu glazbenom teatru.
Rossini je i inače Bariccova opsesija, dapače u njemu je pronašao jedini književni uzor (mimo njega, tvrdi, nema uzora).
Stoga Bariccovu strategiju pisanja treba promatrati kao glazbenu tehniku kojom nerijetko oponaša omiljenoga skladatelja - Baricco se Rossiniju divi zbog sposobnosti da usložnjava svoje kompozicije ponavljajući isti motiv u gotovo neizmjenjenom obliku, no ubrzavajući ritam, u krešendu.

Ako bi ga se nekako trebalo "žanrovski" odrediti, onda Baricco uglavnom piše eksperimentalni roman.
Odlika mu je stilistička bravuroznost, poigravanje s pozicijom pripovjedača – nerijetko mijenja pripovjedačke perspektive ili pak otkrijemo da je "stvarni" pisac romana koji čitamo jedan od likova, a voli u zaplet uplesti i (svoj) proces pisanja romana.
Najveću pažnju posvećuje ritmu – to je zato što on ustvari pokušava riječima napisati glazbu, pa tako dobijemo cirkularnost, nelinearnost, manjak kronologije, ponavljanja epizoda čime nekad, banalno, oponaša refren u pjesmi.

Osobno mi je najdraži njegov roman "Ocean more" (u kojem mu je sve navedeno uspjelo), potom novele "Svila" i "Bez krvi" te monolog "Novecento" – u kojima ima jednostavan zaplet i linearnu radnju.
Volim i njegove "Kule od bijesa", linerani "Emaus" mi je beskrvan i dosadan.

Kritika se jednoglasno slaže da je Baricco sjajan stilist, oko njegovih eksperimenata u tekstu su mišljenja podijeljena: često tu nedostaje supstance, i to je glavni problem njegova zadnjeg romana "Mlada nevjesta".
Kad je na početku uspostavio arhetipske glavne likove – Oca, Majku, Strica, Kćer, Sina i Mladu nevjestu – ponadala sam se da je napisao novi "Ocean more".
U "Mladoj nevjesti" upoznajemo ekscentričnu talijansku obitelj s početka prošloga stoljeća u kojoj se strahuje od odlaska na spavanje jer su noću, navodno, umrli svi pokojni članovi obitelj.
U tu obitelj stiže Mlada nevjesta: treba se udati za Sina, ali je on na školovanju u Londonu.
Dok Mlada nevjesta očekuje svojeg zaručnika, počinje njezino erotsko buđenje, a u njega se redom upliću svi članovi obitelji.

Na prvu zanimljiv i bajkovit zaplet brzo se pretvara u literarni manirizam – Baricco se više trudi biti ekscentričan, nego što to jest, a povremeno tone i u klišeje (bizarne, pa je manirizam očuvan).
U "Mladoj nevjesti" opsjednut je seksom, do te mjere da metapripovjedački o tome raspravlja sam sa sobom: ne doznajemo razlog te opsesije.
Svršetak romana ostavlja dojam kao da se jedva izvukao iz eksperimentalnog labirinta, završava doskočicom, nikakvim objašnjenjem za čitatelja kojeg je "vozao" kroz 160 stranica teksta gustog kao nafta (zbog čega čitatelj ima dojam da ih je petsto).

No najveći je problem neprestano mijenjanje pripovjedačke perspektive: kako koji lik naleti na drugoga, bilo u stvarnosti bilo u mislima, tako preuzme pripovijedanje.
Nerijetko pritom čitatelj pročita nekoliko odlomaka prije nego shvati što se dogodilo pa se mora vraćati i ponovno čitati.
Za takav postupak nema baš nikakvog književnog opravdanja, osim što to Baricco, eto, voli.
"Mlada nevjesta" puna je prelijepih, i besmislenih, književnih slika, može se u njoj uživati na stilskoj razini, no pravi heroj ovoga romana je Snježana Husić koja je sve to junački prevela.

* Kritika je originalno objavljena u magazinu Globus.
 
Karmela Špoljarić
Rašomon
Tanja Tolić
U kratkom romanu Petera Handkea, "Don Juan (pripovijeda sam o sebi)", kako i sam naslov kaže, slavni zavodnik pripovijeda o svojem životu i ljubavima, ali u trećem licu.
U kratkom novom romanu Karmele Špoljarić, "Rašomon" (Hena com, 2020.), neimenovani pripovjedač govori (sebi) u drugom licu.
Nije to jedina poveznica između dva romana: Karmela Špoljarić Handkeova "Don Juana" ekstenzivno citira u "Rašomonu", može se čak reći da i, do neke mjere, gradi svoj roman iz  citatnosti; oba romana, postmodernistički, istražuju tko je uopće pripovjedač.
Handke u epigrafu navodi Da Ponteova i Mozartova Don Giovannija: "Tko sam ja, to nećeš doznati", pri kraju knjige pak piše: "Mogu to posvjedočiti: Don Juan je netko drugi.
Vidio sam ga kao vjerna čovjeka – kao personifikaciju vjernosti.
A bio je i nešto sasvim drugo, ne samo prijazan – bio je pažljiv."

Oko pitanja "tko sam", ljubavne i općenito ljudske vjernosti idealima i uvjerenjima, a na kraju i specifične vrste "pažljivosti", Karmela Špoljarić vješto gradi svoj treći roman – u pitanju je furiozan solilokvij koji pri kraju romana prekidaju drugi glasovi, pa odatle, dijelom, rašomon iz naslova, iako se pravi rašomon očituje u tome što je glavni junak (možda istodobno i pripovjedač) posvađan s različitim verzijama samoga sebe i onoga što je učinio.

I Peter Handke i Karmela Špoljarić bave se u osnovi "lošim dečkima" koje kroz izokrenute perspektive – kroz treće i drugo lice pripovijedanja – pokušavaju "rehabilitirati".
Meta-pozicija pripovjedača, tko god on bio, nužno mijenja očište čitatelja: dobili smo čitav spektar, puni pogled u drugo i drugačije bez, u čitanju ponekad neizbježne, identifikacije.
Karmela Špoljarić pritom je, usuđujem se reći, otišla dalje i bolje od Handkea: pokušala je, i vjerujem uspjela, objasniti ono (a pod tim mislim na sve što rat podrazumijeva) na čemu je upravo Handke pao, pa su mu mnogi – zbog povezanosti sa Slobodanom Miloševićem i negiranjem zločina u Bosni i Hercegovini – osporili i pravo na Nobelovu nagradu za književnost.

U "Rašomonu" autorica, naime, piše o ratu na Balkanu.
Namjerno ne koristim izraz Domovinski rat, jer njezin roman nije "domovinsko štivo"; njezin je glavni junak, "za razliku od njih, odmakao u svojim spoznajama, osvijestio si da taj put, sve te ratne godine nisu žetoni za unovčavanje, da je to darovano vrijeme koje ste nekom drugom svojom voljom poklonili i nemate pravo cjenkati se oko toga".
To je anti-junak shvatio jednog jutra koje je dočekao opijen u noćnom klubu u kojem je prasnula bomba.
"Tada ti je na nos izišla ta brothers in arms bratija, ta koja se od rata i oružja pomakla nije, najbolji među vama ionako su poginuli ili negdje krampaju, ustaju ujutro u pet i sretni su što imaju plaću." No ovaj bivši branitelj nema ni posao ni stan ni skijanja ni pičke materine, pa valjda to nešto vrijedi! On se jedini nije prodao, nije se dao navući pod zajednički nazivnik.

Iako je rašomon stanje kad se ne može saznati prava istina ili odabrati prava verzija između više istina ili interpretacija, Karmela Špoljarić namjerila se upravo to rasvijetliti u ovoj nelinearnoj studiji lika.
Iz naoko nepovezane struje svijesti, koju autorica čitavo vrijeme suvereno drži pod kontrolom, doznajemo osnove: naš je junak oficirsko dijete, iz miješanog braka, no on kao mladić u rat ne odlazi kao mnogi sličnog porijekla – da dokažu da su manje Srbi, ili recimo Crnogorci, a više Hrvati.
On u rat bježi jer je izdao dvoje njemu najvažnijih ljudi, a u rat slijedi mlađega brata, "unutarnje klizište" koje je pokrenulo sva kasnija klizišta.
Više od ovoga ne mogu otkriti a da ne pokvarim čitanje jer je "Rašomon", osim što je roman lika, u velikoj mjeri i roman zapleta, u najboljem smislu riječi.

Karmela Špoljarić u romanu skače kroz prostor i vrijeme – malo smo u ratnim godinama, malo u sadašnjosti, uvjetno rečeno suvremenosti –  sračunato zbunjujući čitatelja, naglašavajući tako da "vrijeme posjeduje tu nevjerojatnu moć relativiziranja kad se stvari više ne čine tako strašnima, zlo se pričinjava manjim, a nešto se usput i zaboravi".
No nasuprot ratnoj prošlosti postoji i ona prije, ona prošlost prije prošlosti koja ima načelni problem da je "lijepa i prošla", a mi se svejedno nadamo nečem tako neponovljivom.
Te se dvije prošlosti u glavnom junaku sudaraju, međusobno trigeriraju, i koliko god junak bio mentalno jak, "dovoljno nabubren od tih silnih pretpostavki samoga sebe", sve plavokoso što se miče njemu ne promiče – utvare, čini se, ipak ne stare.

Junakova utvara jedna je sasvim konkretna žena, ne od onih koje "nikad ne pogode trenutak kada su suvišne i zato najčešće sve pokvare"; ovu tijelo pamti do te mjere da je moguće kako ju je privukao snagom svojih misli, a moguće natjerao i da ona misli o njemu.
No utvare se vole taložiti, kad se potegne jedan kostur, nerijetko se otvori kosturnica.
Anti-junak Karmele Špoljarić čini neočekivan izbor, nedjelo pokušava iskupiti činom prijaznosti, koliko ljubaznim toliko i okrutnim, što stvara potpuno novi rašomon.
Rekla bih da se o ratovima – unutarnjima i vanjskima – jedino tako i može pisati, sve ostalo je isprazno moraliziranje.


 
 
Kate Quinn
Aliceina mreža
Ivana Smilović
Povijesni roman "Aliceina mreža" autorice Kate Quinn pokazao mi je kakvu moć ima takva vrsta romana: katapultirao me u 1947., pa čak i u 1915., i natjerao da zaboravim na 2020.
godinu – što, s obzirom na to kakva je ova godina, nije uopće loše.
No, krenimo ispočetka.

Kao što sam spomenula, roman je smješten u 1947.
godinu, u svijet još mamuran od rata.
U priču nas uvodi Charlie St.
Clair, američka studentica koja je itekako potresena borbama koje su se događale, ali ona vodi i one osobne.
Naime, trudna je, a bez prstena, što se u to vrijeme izrazito osuđivalo, pa s majkom dolazi u Europu srediti "problemčić".

Ali to nije njezin jedini plan.
Želja joj je pronaći rođakinju Rose s kojom je bila izrazito bliska, a čija je obitelj rat provela u Francuskoj – zadnje pismo od rođakinje primila je 1943.
i otad joj se gubi trag.
Iako je obitelj uvjerava da je mrtva, Charlie posvuda vidi svoju rođakinju: u likovima djevojčica i žena plave kose, na kolodvorima, u predvorjima, na ulicama i u trgovinama… Upravo zato - ideja je tinjala u njoj, ali je bila sigurna da je neće ostvariti - naglo odluči krenuti u potragu za rođakinjom, iznenadivši sebe i majku koju ostavlja samu u hotelu.
Bježi na vlak samo s papirićem na kojem piše ime, prezime i adresa osobe koja bi joj trebala pomoći u potrazi.

Put je dovodi do nekoga zaista posebnog – Eve Gardiner, za koju prvo pomisli da bi joj "moglo biti pedeset, a moglo biti i sedamdeset".
Eve je dočekuje s pištoljem, oštra jezika i s deformiranim prstima na rukama, zagonetka u tijelu žene koja ne trpi bespotrebne razgovore i pretjeranu pristojnost, što je veliki šok za Charlie koja dolazi iz visokog društva.
Ipak, unatoč strahu i izrazito ružnoj dobrodošlici, osjeća da joj Eve može pomoći da pronađe rođakinju i ne odustaje od tog nauma.


Upravo tada, autorica nas odluči uvesti i u Eveinu priču, u davnu 1915., te počinje odmotavati klupko koje se krije iza neugledne i oštećene fasade.
Upoznajemo mladu Eve koja radi u administraciji, naoko obična i nevina djevojka za koju svi misle da je glupa jer muca, a zapravo je inteligentna, odlučna i hrabra, što prepoznaje kapetan Cameron i poziva je da bude špijunka, čime započinje novo poglavlje njezina života.


Između dvije glavne junakinje suprotnosti su jako naglašene, ali upravo zbog različitih karaktere one su jedna drugoj jako potrebne, iako se u početku nimalo ne slažu.
Ipak, postoji nešto što im je zajedničko, a to je da u vremenu prepunom izazovu i problema, dijele jedan od najvećih – žene su.
I to žene koje izlaze iz tada zacrtanih okvira.

Jedna od važnijih strana ovog romana je što nam izrazito dobro dočarava položaj u kojemu su se žene nalazile prije stotinjak godina, kada se od njih očekivalo da šute, poslušno kimaju, ne miješaju se gdje im nije mjesto i u najboljem slučaju rode djecu i budu uzorne domaćice i majke.
 

Charlie i Eve i danas bi smatrali hrabrima, ali tada su svojim prelaženjem granica zaista bile heroine.
Njihove priče isprepletene su s pričama ljudi koji su ih dotakli, kako pozitivno, tako i negativno, a redovito su teške, pune potresnih i nepravednih događanja, kao što se i očekuje u  razdoblju rata.


Iako roman nosi naziv "Aliceina mreža", u centru priče nije Alice, iako se radi o stvarnoj povijesnoj ličnosti, što djelu daje dodatno na težini -  Louise de Bettignes se zaista krila iza toga imena i vukla sve konce.
Svakako, niz je to sudbina koje mogu i ne moraju biti stvarne jer je riječ o tragedijama koje su se u svakom ratu događale i ostavile trajne posljedice.
Vidljivo je kako rat definitivno ne utječe samo na glavne aktere koji su u centru zbivanja, već i na one od koje se samo u prolazu očeše, a pristup u kojem su glavne junakinje zapravo sporedni likovi, ako se ravnamo prema nazivu djela, to odlično pokazuje.


Ova knjiga iznimno dobro dočarava borbu, ne samo puškama, bombama i minama, već i onu emotivnu, ljudsku, na toliko načina bolnu borbu koja se odvija u svim likovima.
Lagano je napisana, čitka, bez obzira na tematiku nije preteška, upravo zato što autorica ne zapada u patetiku i ne zamara bespotrebnim detaljima.
Ponekad se ipak dogodi nešto blago predvidljivo, možda i malo sladunjavo, ali to ne narušava cjelokupan dojam ovog povijesnog romana koji definitivno ostavlja trag.


U "Aliceinu mrežu" lako ćete upasti, ali se nećete zapetljati, pa čak i kad vas različita poglavlja odvedu u različite godine, jer je sve vrlo jasno opisano i povezano.
Ovo je jedna od onih knjiga koju će vam nakon više od 400 pročitanih stranica biti žao dovršiti! 
 
Želimir Periš
Mladenka kostonoga
Tanja Tolić
Zvučat će pretjerano, ali treba reći, jer se zbiva rijetko: "Mladenka kostonoga" događaj je u hrvatskoj književnosti i kulturi.
Treći roman zadarskog pisca Želimira Periša roman je izvan svih aktualnih trendova pisanja – ne bavi se ni ratom, ni osobnim ispovijestima i traumama, ni cugom ni seksom, nego iz sirovog materijala slavenske mitologije konstruira punokrvnu priču o jednoj ženi – možda vještici, a možda samo nevinoj žrtvi – a ta je priča, prigodno, objavljena u vrijeme kad su žene u Hrvatskoj (primarno njihovo tijelo) opet postale "roba".

Periš je, znam otprije, rijedak slučaj hrvatskog pisca feminista (i hrvatskog muškarca feminista, barem javno): pročitala sam njegovu prvu knjigu, zbirku priča "Mučenice" (Algoritam, 2013.), i iako sam u sebi imala prigovore (mahom izvedbene), nijedna nije išla na račun toga razumije li autor žene.
U "Mučenicama" je Periš, kroz petnaest priča koje pripovijeda četrnaest žena i jedna ženka, upregnuo književnost da historijski ispita položaj "drugog spola": od mitskog doba do futurističke budućnosti.
Ženama se Želimir Periš bavio i izvan književnosti – autor je pravila edukativne društvene igre "Strašne žene" koja promiče i slavi doprinos žena društvu, inače projekt udruge K-zona što vodi portal i festival Vox Feminae.

"Mladenka kostonoga", u izdanju nakladničke kuće OceanMore (i nakon Karakaševe "Proslave", ponovno izvanserijskom dizajnu Lane Cavar i Narcise Vukojević), logičan je, rekla bih, nastavak tog angažman.
Kao ni kod "Mučenica", ni kod "Mladenke" nije u pitanju pamfletska književnost, u koju je ponekad lako upasti u želji da se potvrde rođenjem dobivena (ženska) prava.
Činjenica da to čini muškarac, uz rizik da me se proglasi mizandričnom, u meni kao običnoj čitateljici, ženi, stvara mini-eksplozije trijumfa.
U muškom odvojku suvremene hrvatske književnosti (mislim na književnosti od početka devedesetih naovamo) žene, naravno, postoje kao tema; neki su se pisci dapače okušali i kao pripovjedači iz ženske perspektive, no moj je dojam da nikome to nije uspjelo kao Perišu s ovim romanom.
"Mladenka kostonoga" primarno je roman koji slavi ženu i ženskost, a silno mi je zabavno da je jedno od najboljih "ženskih pisama" – baš zato što se ta odrednica najčešće koristi pejorativno – napisao, eto, muškarac.

"Mladenka kostonoga" nije, međutim, ili barem ne primarno, književni događaj zato što se bavi "ženskim pitanjem".
Događaj je zato što je u pitanju djelo složene strukture, koje autor čvrsto drži u rukama dok suvereno skače kroz prostor, vrijeme i teme; zato što kombinira različite "žanrove" – inkvizicijske zapisnike, propovijedi, enciklopedijske članke, recepte, glazbene kritike, etnološke zapise, pastoralu, interaktivnu igru...
(kako u pogovoru navodi urednik knjige Kruno Lokotar); zato što vješto navigira između hrvatskih dijalekata i idioma - jezična igra uključuje, uz hrvatski, talijanski i "dojč", i čakavicu, podravski kajkavski, cetinsku štakavicu...; i zato što je u pitanju djelo visoke književne produkcije koje u suvremenost znalački uvodi – ili vraća – hrvatske mitove, legende i folkor.
Pored svega, Perišu je uspjelo napisati i jedan od najzabavnijih suvremenih hrvatskih romana.
Uz ovoliku ambicioznost, bilo bi očekivano da se autor negdje posklizne, no Periš je u izvedbi besprijekoran.

Mladenka iz naslova romana nije ni žensko ime ni ona koja se udaje, nego je riječ o udavači s nogama od kostiju, odnosno jednom od epiteta Babe Jage.
Ova se priča ne bavi time živi li Baba Jaga u kući na kokošjim nogama, nego je važniji onaj njezin aspekt da je nekad neprijatelj, a nekad ruka pomoćnica; u nekim pričama pomaže junacima u njihovim pothvatima, a u drugima otima djecu.
Perišev roman nije "biografija" Babe Jage, nego je Baba slavenska proto-vještica, arhetip koji, ako ćemo vjerovati aktualnoj hrvatskoj desnici, živi u svakoj ženi i pod svaku cijenu ga treba ili podjarmiti ili istjerati.
 Nekad su tome služile lomače, danas u tu svrhu koriste referendume i zakone.

Iako Periš na kraju knjige kaže kako je Anka Revolucionarka istinska junakinja ove knjige, "Mladenka kostonoga" dominatno ipak prati sudbinu Gile: Gile kostonoge, Gile suhe i štrige, kučibabe, irudice i vještice, vilenice i ljekarnice, iscjeliteljice, travarke, gatalice, vračare i bahorice – sve je to ova, naizmjence, djevojčica, djevojka i žena, u kojoj je autor utjelovio arhetip Babe Jage.
Za lakše snalaženje u priči, Periš je na kraju romana priložio šest dodataka, iz kojih doznajemo da radnja romana pokriva razdoblje od 1756.
pa sve do 1907.
godine.

Likova je – što glavnih, što sporednih; što aktivnih, što onih koji se tek spominju u pričama; plus sam autor, nekoliko životinja i jedan ljudski organ – najmanje dvjesto dvadeset devet; to sam izbrojila u dodatku 2., a neki od njih, što je jako simpatično, nose nazive Periševih prijatelja, u znak zahvale za pomoć na knjizi i istodobno uz duboke isprike jer su mu, kaže Periš, junaci romana uglavnom negativci.
Radnja se odvija na deset lokacija koje autor označuje današnjim toponimima: u Čapljini, na Velebitu, u Lici, na Svilaji, u Bolu, Cisti Provo, Zadru, na Silbi, u Pazinu i Beču.
Tko želi, upućuje ga autor, može kao gilaturist krenuti vještičinim itinerarom.

Sama radnja podijeljena je u pedeset dvije glave (poglavlja) koje nisu poredane kronološki, pa čitanje "Mladenke kostonoge" pomalo nalikuje čitanju Pavićeva "Hazarskog rečnika": nisam pokušala, ali vjerujem da bi se roman mogao čitati i napreskokce i svejedno doći do svršetka, jer "Mladenka" se ne oslanja na linearnost – mogla je početi i završiti bilo gdje.
Ta eksperimentalnost vrhunac doseže u glavi 48.
u kojoj čitatelj sam bira nastavak priče, kao u interaktivnoj igri.
(Sa zadovoljstvom prijavljujem da sam u tri skoka, bez varanja, došla do sretnog kraja.)

Zabavan dio je guslarenje.
Autor samoga sebe, odmah na početku romana, uvodi kao junaka koji je u Beču 1882.
godine priveden, pretučen i saslušan u policiji nakon što je došao prijaviti da zna tko je zimus zapalio Bečko kazalište Ringtheater.
Bila je to Gila, uporan je guslar, a da bi ispričao kako je to i zašto učinila, trebaju mu gusle koje su mu carski istražitelji oduzeli nakon što su mu njima razbili glavu.
Bez gusala neće ići, jer se ep o vještici Gili – što je suštinski karakter ove knjige – mora otpjevati.
Pričati se Periš ne usudi jer "tko govori, taj i laže", a "to je tako jer je jezik i izmišljen za laganje, jedino je pjesma iskrena".
Glave/poglavlja u romanu brojčano su označene, ispod svakog broja kratak je opis radnje u tom poglavlju, a iznad svakog broja nalaze se uvijek četiri rimovana deseterca, također sukus zbivanja.
Na primjer: "Mila majko, bila si u pravu / zbog guslanja izgubit ću glavu // Zašto nisam violinu sviro / visokoj se kulturi opiro?"

Iako priča o Gili izrasta iz slavenskog mita i slavi ljepote ove zemlje, ljude koji je nastanjuju, ljubav i solidarnost, ženskost, žensku snagu i majčinstvo, "Mladenka kostonoga" istodobno je i direktna referenca na sadašnjost i prošlost koja uporno obitava u njoj: na toksični nacionalizam, zatucano praznovjerje i licemjerje političke i vjerske vlasti.
Lik Gile je u tom smislu ogledalo, vještica i sablast koja služi kao lakmus-papir.
"Jednako je i s ljudima.
Kad ih se stavi pred sablast, oni reagiraju.
Postaju strašljivi ili hrabri, postaju neodlučni ili nepokolebljivi, čvrsti ili se raspadnu, a kako god reagirali, uvijek sebe razotkrivaju pred tim ogledalom.
Čudovište je slika istine.
Pred čudovištem se teško laže.
Treba neko vrijeme dok čovjek napokon ne popusti, dok se ne preda pa prizna sebi i drugima da ispred njega nema nikakvog čudovišta, nego samo ogledalo.
I da je jedino čudovište protiv kojeg se bori on sam."

Gila je i "savršena subverzija ovog sustava, ukorijenjena duboko u tradiciju koju narod prihvaća, jer od svih stvari na svijetu narod uvijek najviše štuje tradiciju, pa makar ona bila osmišljena prošlog ljeta".
Svaki je dan jahanja od Beča, kaže jedan junak, "kao da se vraćamo stotinu godina u prošlost.
Modernom čovjeku nije uputno predugo boraviti u povijesti." Ljudi koji se u Gili ogledaju, i pritom čine zlo, to zlo čine zato da ne vide drugo zlo.
Zla su banalno nemaštovita i, gledajući s historijske distance, ciklička.
Periš u romanu spominje kako je u Imotskom 1807., dok Morlaci bježe pred janjičarima, postavljena francuska uprava s ukazom maršala Molitora da ne primaju izbjeglice dok se ne reguliraju vanjskopolitički odnosi republike Francuske i Bosanskog pašaluka.

U Gospiću su pak 1814.
godine čuli da je papa Pio u Rimu zabranio uličnu rasvjetu, jer je Bog vrlo jasno razdijelio dan od noći: ulična rasvjeta Božju noć pretvara u đavolji dan, pa su u Gospiću polupali uljne lampe.
"Ali briga Gospić za svjetlo.
U Gospiću to katolici razbijaju izloge pravoslavcima, nije to teološki, nego krajiški problem.
Otkad su otjerali Francuze, pohapsili dezertere i marodere, a Osmanlije više ne prijete, nestalo je neprijatelja, pa se sad tuku međusobno." Vještica proročki kaže kako se na ovim prostorima ljudi odvajkada ne bore za svoju sreću, nego za svoju državu.
"Oni samo brkaju da imati državu znači biti sretan.
Vidjet će kad je dobiju."

Mogla je ova priča početi kao bajka: "U davna vremena, kad se zvijeri i ljudi nisu mnogo razlikovali, u kolibi u šumi živjela je mala djevojčica čudesne kose, koja je bila toliko svijetla da ju je maćeha prozvala Bijelom.
'Ali ja se zovem Gila', bunila bi se djevojčica." Mnogo se u "Mladenki kostonogi" polaže na ženski bunt; u tom smislu je Anka Revolucionarka doista istinska junakinja ovoga romana.
No ni Gila ne zaostaje, dapače.
Hrvatska književnost dobila je junakinju, čak dvije-tri, u koje će se žestoko zaljubiti.
  
 
Jack Gilbert
Prijevod na izvornik
Tanja Tolić
"Moramo se odvažiti na ushit.
Možemo bez ugode, / ali ne i ushita.
Ne uživanja.
Prihvatimo / tvrdoglavo vlastitu vedrinu u okrutnoj /  talionici ovoga svijeta.
Učiniti nepravdu jedinim / mjerilom naše pažnje znači slaviti vraga.
/ Ako nas i pregazi lokomotiva Gospoda, /  zahvalimo barem na veličanstvenom kraju." Tako je govorio, pjevao, američki pjesnik Jack Gilbert (1925-2012) u pjesmi "Poslanica u obranu".
Jedna je to od trideset pet njegovih pjesama prvi put prevedenih na hrvatski jezik, u slovenskom izdanju.
Znanstvenoraziskovalni center Slovenske akademije znanosti in umetnosti (ZRC SAZU) i Založba ZRC početkom ljeta, a u prijevodu Lore Tomaš, predstavili su ovo dvojezično izdanje (engleski/hrvatski) u svojoj biblioteci Rak pustinjak posvećenoj previđenim književnim djelima.

Zbirka "Prijevod na izvornik" izbor je iz Gilbertovih "Sabranih pjesama" (2012.), a kronološki prati njegovih pet zbirki, od prve "Pogledi na opasnost" (1962.), pa do zadnje "Ples prije svega" (2009.).
Osim što je prevela pjesme, Lora Tomaš napisala je i odličan predgovor u kojem Gilberta upoznajemo kao samotnjaka koji je većinu života proveo u inozemstvu, izvan književnih krugova, daleko od slave.
Njegova debitantska zbirka poezije osvojila je 1962., u vrijeme kad je pjesnik imao trideset sedam godina, nagradu Yale za mlade pjesnike.
Do objave sljedeće zbirke, proteklo je dvadeset godina.
Još dvanaest do treće, i desetljeće prije naredne.
U pedeset godina pjesništva objavio je svega pet zbirki, ukupno oko 400 pjesama.

Rodio se 1925., u Pittsburghu, koji je tema mnogih njegovih pjesama.
Odrastao je samo uz majku, koja je imala farmu, otac je ostavio obitelj i pobjegao s cirkusom.
Gilbert se družio s bitnicima, ali nije bio bitnik, sebe je opisivao kao "ozbiljnog romantika".
Za razliku od svojih prijatelja, nikad nije bio ovisan o piću i drogama, a na njega su ključan utjecaj imali prijevodi klasične grčke i kineske poezije, pjesme Franka Sinatre i crno-bijeli filmovi.

Pisao je o žudnji i osami, starenju i smrti, ali najviše o zaljubljivanju i rastakanju odnosa; većina njegovih pjesama govori o njegovim ljubavnim vezama sa ženama.
Prva muza bila je talijanska ljepotica Gianna Gelmetti, potom pjesnikinja i bivša studentica Linda Gregg s kojom je bio u vezi šest godina, a treća kiparica Michiko Nogami s kojom se preselio u Japan.
Michiko Nogami posvećene su neke od najdirljivijih Gilbertovih pjesama: zajedno su proveli deset godina prije nego što se Michiko razboljela i umrla od raka 1982., u dobi od trideset šest godina.
"Michiko umire u kući iza mene...
Lukovi njezinih stopala kao glasovi djece što zvone među stablima limuna gdje je moje srce bespomoćno poput skršenih ptica", piše u pjesmi "Pronaći nešto".
S Lindom je ostao prijatelj, bila je uz njega i tijekom godina kad je patio od Alzheimerove bolesti, sve do njegove smrti 2012.
godine.

Pjesnikinja Alyson Hallett za njegove je pjesme rekla da su "toliko jednostavne da su šokantne".
Kod Gilberta nema viškova ni ukrasa, (pjesničko) iskustvo sažima do srži, pojedini njegovi stihovi udaraju kao olujni vjetrovi, recimo kao u pjesmi "Prospero bez čarobnih moći" kad kaže "...usamljenost je naš zanat, a smrt Božje zelenaštvo".
Iako Gilbert najviše piše o ljubavi, o tome da "do srca dopremo tek kad rastavimo što srce zna" ili da "želja umire jer pokušava biti ljubav", pogrešno bi bilo nazivati ga sentimentalistom.

Gilbert je vrsta pjesnika koji u samoći kopa kanal, onaj što od individualnog vodi u univerzalno, njegovo ozbiljno srce sretno je mjesto.
U "Buđenju u noći" piše: "Ležim u tami i pitam se je li ovo zatišje u meni početak ili kraj"; u pjesmi "Opis sreće u Kopenhagenu" pak poručuje: "Ovime ti želim reći da se ne vraćam.
Reći ti umjesto toga o svome životu među ljudima koji se hrvaju sa svojim srcem da bi išta osjetili, kao da je to nešto neprirodno." U pjesmi "Konji u ponoć bez Mjeseca" zamjećuje: "Ne čudi da su opasnost i patnja svuda oko nas.
Zapanjuje nas pjevanje", a u pjesmi "Između starenja i starosti" zaključuje: "Budim se kao pas lutalica...
Sam sa srcem što zavija, odbijam ga hraniti pukom naklonošću.
Ležim u mraku, pjevam o tvrdokornim vrstama sreće."


* Kritika je u skraćenom obliku originalno objavljena u magazinu Globus.

* Više o knjizi na stranici izdavača: zalozba.zrc-sazu.si/sl/publikacije/prijevod-na-izvornik#v
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Cecelia Ahern
Klub P.
S.
Volim te
Ivana Smilović
Sad već davne 2004.
godine Cecelia Ahern zasjala je na literalnom nebu s romanom prvijencem pod nazivom "P.
S.
Volim te", a čak 15 godina kasnije odlučila se za neočekivani nastavak – "Klub P.
S.
Volim te".
Možda je niste čitali, ali ste pogledali film, a možda ste izbjegli i jedno i drugo, ali vam ipak zvuči poznato –  "P.
S.
Volim te" definitivno je knjiga o kojoj se puno pričalo i koja je vrlo brzo postala bestseler, što je i dovelo do snimanja filma tri godine kasnije s Hilary Swank i Gerardom Butlerom u glavnim ulogama, a koji je također postao hit.


U godinama koje su uslijedile Ahern se afirmirala kao spisateljica chick lit romana, da bi sada odlučila objaviti  nastavak svojeg najvećeg hita i uzburkati uspomene svih onih koji su se zaljubili u prvi dio.
A jedna od tih osoba sam bila i ja! "P.
S.
Volim te" vrlo brzo se našao u mojim rukama, a onda i na počasnom mjestu na polici, gdje dan-danas stoji.
Bilo je to jedno od onih štiva koje sam jednostavno "progutala", a priča o Holly, koja nakon smrti supruga Gerryja iz mjeseca u mjesec nalazi njegova pisma – u kojima joj daje upute što da napravi i pomaže joj da nastavi sa životom – apsolutno me očarala i dirnula.


Ne čudi onda što me obavijest o nastavku oduševila.
Očekivanja su bila velika, no uzbuđenje je nažalost splasnulo već nakon prvih stranica.
Prvo, petnaest godina je stvarno dug period.
Iako obožavam knjige u nastavcima, vrlo često ih pročitam jednu za drugom ili u kratkom (definitivno kraćem od 15 godina) vremenskom roku.
Bez obzira što mi se prva knjiga jako svidjela, a ni pamćenje mi nije loše, vrijeme je učinilo svoje i izbrisalo mi skoro sve osim temeljne priče.
To znači da su mi svi likovi, osim Holly, već na prvim stranicama zvučali nepoznato, a i nju mi je bilo teško zamisliti.
Nažalost, autorica se, vjerojatno zbog velike popularnosti knjige, oslanjala na to da je prvi dio bio dovoljno upečatljiv pa da ne mora previše zagrebati ispod površine kad je riječ o opisima likova, što će nekome s iznimno dobrim pamćenjem ili onome tko je tek nedavno pročitao "P.
S.
Volim te" vjerojatno i odgovarati, no mene je ostavilo blago zbunjenom.


Nažalost, taj osjećaj se nastavio kroz cijelu knjigu.
Ideja je sljedeća: Holly, sad već godinama nakon smrti supruga, dijeli svoju priču na podcastu, zbog čega skupina ljudi koja ima neizlječive bolesti odluči napraviti nešto slično za svoje bližnje – ostaviti im pisma, poklone, zagonetke… Poželjeli su ostaviti trajni pečat i nakon svoje smrti, pa zato osnivaju Klub P.
S.
Volim te u kojem dijele ideje i smišljaju načine na koji se pozdraviti s bližnjima.
U pomoć zovu Holly, koja s tim ima iskustva, ali nakon toliko godina i novoga života, pa i nove ljubavne veze, ta joj se ideja i ne čini baš primamljivom.

Da skratim, ipak se odluči na to, uzburka duhove prošlosti, ali se također i uključi u živote ljudi iz Kluba.
I tu nailazimo na još jedan problem – Klub P.
S.
Volim te je skupina ljudi s neizlječivim bolestima i stvarno ih nema previše i ne zahtijevaju previše stranica.
Ipak, po meni je svaki lik dobio  premalo pozornosti, opisi njihovih osobnosti su također manjkavi, nedorečeni, baš kao i njihove priče.
Dirljivo je, svakako, ali samo zbog konteksta bolesti, a ne zato što se može ući u priču svakog od likova koje su iznimno zanimljive, ali samo u najavi.
Jasno, u centru je Holly, ali zašto uključivati druge likove ako ih nećemo u potpunosti upoznati i poistovjetiti se s njima?

Cijelo vrijeme čitanja osjećala sam da mi nešto fali: za knjigu toliko posvećenu smrti, poprilično je plitka i naivna, konfuzna jer skače iz priče u priču, raspleti su nekad prebanalni i sladunjavi, pa i očekivani, a iako mi je na kraju probudila emocije i dirnula me, to sigurno nije bilo zato što se radi o remek-djelu već zbog tematike.
Ne sumnjam da će popularnost ove knjige biti velika, kao i da će se mnogi ljudi zaljubiti u nju.
Slično je to situaciji kad sretnemo staru ljubav nakon petnaest  godina – neki će promisliti kako su sve emocije iščeznule i neće osjetiti apsolutno ništa, drugi će na valovima nostalgije ponovno osjetiti leptiriće u trbuhu.

Meni se nažalost dogodilo ovo prvo, uz to što sam zbog druge knjige pomislila da prva možda i nije bila toliko dobra kao što mi se tada činilo.
Ali zašto kvariti uspomene? Prije petnaest godina ta je knjiga bila upravo ono što sam trebala i probudila je u meni divne emocije.
Otad se mnogo toga promijenilo, život je učinio svoje i sve to zajedno dovelo je do toga da mi se nastavak nije nimalo svidio.
Znači li to da se neće svidjeti nikome? Apsolutno ne.
Sigurno postoji netko za koja je ova knjiga baš u ovom trenutku idealna.
Ali to nažalost nisam ja.

 
 
Adeline Dieudonné
Stvarni život
Tanja Tolić
Priče služe tome da se u njih stavi sve što nas plaši, tako smo sigurni da se to neće dogoditi u stvarnom životu.
Kaže to desetogodišnja djevojčica svojem šestogodišnjem bratu Gillesu kad se on uplaši priče o paru zmajeva koju im ispripovjedi susjeda Monica.
Djevojčica, koja u romanu nema ime, i njezin brat, koji ga ima, žive u stambenom naselju što se zove "Demo": pedesetak sivih kućica nanizanih kao nadgrobno kamenje.
Otac ga zove "Demon".
Duhovito i nije, jer je demon u ovoj priči upravo otac – po danu knjigovođa, vikendima lovac, a svakodnevno nasilnik koji tuče njihovu majku, "amebu" kako je naziva djevojčica.

U obitelji, pripovijeda djevojčica, nitko nije volio trenutak kad su se zajedno okupljali oko večernjeg objeda: nalikovao je na kaznu, veliku čašu pišaline koju svakodnevno treba ispiti.
Kuhala je majka, to joj je bila glavna uloga, a i to je također "obavljala poput amebe, bez mašte, bez okusa i s mnogo majoneze".
Majka se, očito je, boji oca.
"I mislim da je, isključimo li opsesiju vrtlarenjem i minijaturnim kozama, to otprilike sve što mogu reći o majci.
Bila je to mršava žena, duge mlitave kose.
Ne znam je li postojala prije nego što je upoznala njega.
Pretpostavljam da jest."

To je obiteljska dinamika koja nas dočeka na početku kratkog romana Belgijanke Adeline Dieudonné, "Stvarni život", koji je nedavno objavila nakladnička kuća Znanje u lijepom prijevodu Maje Ručević.
"Stvarni život" je roman o odrastanju, ali u izvanrednim okolnostima: autorica se upitala, kako navodi u jednom intervjuu, kako bi izgledalo odrastanje u okružju nasilja, a, mislim da možemo dodati, i kako bi to odrastanje izgledalo za djevojčicu, a kako za dječaka.
To bi, samo po sebi, bilo dovoljno za roman, no ovo joj je prvi pa nije još otriježnjena od debitantske ambicije da ispriča baš sve, zbog čega je poželjela dodati još nekoliko elemenata.
Što je izvor, a što okidač nasilja? Kako se postaje ubojica? Vreba li iz sviju nas mrak, čudovište, životinja? Kako su povezane trauma i nasilje? Kakva je psiha zlostavljača, a kakva žrtve? I pitanje svih pitanja: može li se nasilje "izliječiti" i kako?

Na neka od ovih pitanja autorica je dala dobar (književni) odgovor, na većinu ipak nije.
Problem je u tome što su ova pitanja teška i velika, na njih u stvarnom životu – koji autorica teži prikazati i zaziva naslovom romana – nema jednoznačnih ni jednostavnih odgovora.
Da je na nasilje moguće dati jednostavan odgovor, pa...
ne bi ga više bilo, zar ne?

Inspiraciju za roman Adeline Dieudonné (1982), navodi u intervjuu, dobila je nakon terorističkih napada na Belgiju i Francusku.
Ta informacija donekle objašnjava pomutnju koja je nastala odabirom specifičnog književnog postupka.
Dieudonné, naime, zatrpava čitatelja prizorima nasilja – zlostavljanja je mnogo, eksplicitno je i šokantno, do mjere da se prijeti pretvoriti u pornografiju nasiljem, no autorica, to joj se mora priznati, balans održava vješto, ipak ne pada preko ruba "dobrog ukusa".
Problem je, međutim, u tome što je sama obiteljska dinamika u romanu toliko nasilna da nije potrebno pojačavati nasilje kako bi se djeca traumatizirala.
A upravo to na početku Dieudonné čini stavljajući djecu u poziciju svjedoka bizarne nesreće koja Gillesu izazove duboku traumu i izbriše osmijeh koji je "mogao izliječiti sve rane", koji bi djevojčicu svaki put "ugrijao kao mini termoelektrana".

Zatrpavanje nasiljem raširen je književni postupak: da se malo  narugam, rekla bih da su žanrovski pisci na teškoj muci zadnjih godina.
Stvarni život – u kojem terorizam sije užas u do jučer sigurnom (malo)građanskom životu, a mediji vijesti zamjenjuju clickbaitom i infotainmentom – toliko nam je naoštrio živce, da je doista postao izazov uplašiti čitatelja hororom ili trilerom.
U tom tipu žanrovske književnosti strah je nužan da bi se na kraju došlo do katarze, pročišćenja, no kad takvi postupci prelaze u tzv.
visoku književnost (a tome autorica teži), što je sasvim legitimno, onda moraju imati unutarnje logičko opravdanje, što ovdje nije slučaj.
Stvar je u tome što je nasilje mnogo strašnije kad je stvarno – kad doista prikazuje stvarni život, kako kaže i sam naslov romana.
Kad se nasilje prebacuje u bizarnost zato da bi se šokiralo, ili čitatelja izvuklo iz pretpostavljenog tupila, nerijetko gubi na oštrici i značenju.
Naravno, ne mora se o nasilju pisati zato da bi se upozoravalo, niti je svrha romana da bude edukativan, no osobno nisam poklonik priča u kojem nasilje služi da bi – "zabavilo".

Adeline Dieudonné u "Stvarnom životu" ne koristi nasilje da bi zabavila čitatelja, ali pretjeruje, rekla bih zbog spisateljskog neiskustva i nevještosti da izvede jedan drugi književni postupak.
Autorica je, naime, pokušala izmiješati bajku i (nasilnu) stvarnost, što je dinamika koju je teško postići i održati.
Kad se to izvede fantastično, onda dobijemo film "Panov labirint" (Guillermo del Toro, 2006.) u kojem bajka postaje snažan kontrapunkt nasilju, u kojem svjedočimo tome kako mašta postaje iskupljenje i spas pred mrakom.

To ne znači da će mrak nestati, niti mora nestati, no Adeline Dieudonné, kroz svoju naratoricu, od početka "Stvarnoga života" čezne za sretnim krajem.
Zbog toga, uostalom, i poseže za bajkom.
Traumatizirani Gilles postaje sve mračniji i (auto)destruktivniji, pa se njegova sestra sjeti kako je jednom gledala film u kojem je neki pomalo lud znanstvenik izumio stroj za putovanje kroz vrijeme ("Povratak u budućnost", op.
a.).
"Sklepao je nekakvo vozilo prepuno raznih žica, morao je voziti jako brzo, ali uspio je.
Stoga sam i ja odlučila da ću izmisliti sličan stroj, putovat ću kroz vrijeme i srediti tu čitavu stvar." Drugim riječima, spasit će brata, vratiti mu osmijeh na lice.

U svršetku romana – bez brige, neću vam ga otkriti – postaje jasno da autorica od početka nije dobro postavila priču.
Kraj je, naime,  neuvjerljiv, a neuvjerljiv je zato što je autorica motivaciju nekih likova od početka zbrzala koristeći se stereotipima i klišejima, zato što nije slijedila unutarnju logiku priče, zato što je na kraju počinila i logičku pogrešku, i zato što je za funkcionalni bajkoviti svršetak – koji ovdje stiže kao deus ex machina – ranije morala pojačati fantastične elemente kako bi čitatelju bilo jasno da se djevojčica kreće između stvarnosti i mašte.
Priča se, čak i kad ne postoji u strogom narativnom smislu, mora domisliti i mora imati unutarnju logiku koja se ovdje mjestimično gubi, a na kraju romana i sasvim raspada.

Dragulj ovoga romana – i zbog toga ga vrijedi pročitati – kompleksan je odnos majke i kćeri koji je autorica izvanredno izvela.
Na početku romana djevojčica je ljutita, naziva majku amebom, ne razumije zašto majka sebe i njih, djecu, ne zaštiti od nasilja.
Ništa od toga u romanu nije izrečeno, ali se naslućuje u prezirnom, naoko nezainteresiranom tonu kojim djevojčica govori o majci.
Jedino o čemu majke doista brine su koze i jedna papigica.
Kako autorica kaže u intervjuu: "Njezin suprug ju je uništio.
Izgubila je samopouzdanje, svoj glas, samu sebe više ne doživljava kao osobu, pa time niti kao majku."

Lik majke prikazan je besprijekorno, slojevito, s vrlo malo riječi, jednako kao i pretvaranje pripovjedačice u ženu – Adeline Dieudonné blistavo i precizno opisuje rađanje žudnje u tijelu koje prestaje biti dječje.
U trenutku kad djevojčica prestaje biti dijete, pažnja nasilnika – oca – očekivano se okreće prema njoj.
Sada joj je napokon  jasnija majčina pozicija i zašto je bolje biti ameba (jer to ti može prištedjeti batine).
Istodobno, majka izranja iz anestezije disocijacije: jasno je, naravno, zašto voli "samo" koze i papigicu; njih može zaštititi od nasilja.
To je ljeto, pripovijeda djevojčica,  završilo "s tim zbunjujućim osjećajem kolebanja između čudnovate veze koju sam uspostavljala s osobom koju sam zvala 'mamom' i sve većeg straha od osobe koju sam zvala 'tatom'".

Da zaključim: u dijelu gdje opisuje krvotok obiteljskog nasilja autorica je veoma uvjerljiva, no luta kad pokušava objasniti porijeklo nasilja – na tim se mjestima gubi i to su najslabiji dijelovi.
Roman "Stvarni život" jako je lijepo napisan, a ima i  neočekivanu, duhovitu notu, što vjerojatno treba zahvaliti tome što je autorica inače i stand-up komičarka.

 
 
Jesús Carrasco
Pustopoljina
Tanja Tolić
Bit će da je učinio nešto čime je zaslužio opekline, glad i svoju obitelj.
"Nešto loše", svako malo ga je podsjećao otac.
Taj je otac nekad bio skretničar; dok je bilo željeznice, hrane i vode.
Sada nema više ničega, osim suše, gladi i nasilja.
Zapravo se nije bio pripremio za odlazak.
Jednostavno je jednog dana kap prelila čašu.
Tog mu se trenutka javila zamisao bijega kao nužne iluzije kako bi mogao podnijeti pakao tišine u kojem je živio.
Osim što je ponio torbu i pazio na to da pobjegne u noći bez mjeseca, ništa drugo nije predvidio ni pripremio.
Najgore što se može dogoditi jest da ograničenu snagu kojom raspolaže protrati krećući se ukrug ili, što bi bilo jednako loše, približavajući se obitelji.
O tome razmišlja dječak skriven u jami dok napeto osluškuje dovikivanje muškaraca koji ga proganjaju.

Tako počinje "Pustopoljina", mračna, devastirajuća priča španjolskog pisca Jesúsa Carrasca (1972), debitantski roman koji je samo u Španjolskoj doživio više od dvadeset izdanja, preveden je na tridesetak jezika, pokupio čitav niz europskih književnih nagrada, a po njemu je snimljen i film.
U prijevodu Ivane Jandras Szekeres upravo ga je objavilo zagrebačko Znanje, a za očekivati je i skori prijevod Carrascova drugog romana, "La tierra que pisamos", što je osvojio Europsku nagradu za književnost (na web stranici nagrade piše da je prava kupila Naklada OceanMore).

"Pustopoljina" je u mnogo čemu neočekivani književni hit: najprije, ukus široke publike rijetko se poklopi s onim književne kritike; drugo, široka čitateljska publika rijetko masovno kupuje suvremeni roman toliko teške tematike i atmosfere.
Dio kritičara pokušao je to objasniti time da "Pustopoljina" dijelom koketira sa žanrovskom književnošću, konkretno distopijom i onime što se zove klimatska fantastika (cli-fi, po uzoru na sci-fi) ili ekološka distopija, no Carrasco u svom debitantskom romanu nije spekulativan, nego veoma konkretan: kao inspiracija za atmosferu romana poslužilo mu je vlastito iskustvo odrastanja u Španjskoj osamdesetih godina kada je Badajoz u kojem je rođen često trpio od suša koje su bile posljedica lošeg vodovodnog sustava.
U to se vrijeme nije govorilo ni o klimatskim promjenama ni o globalnom zatopljenju, tek se počelo natucati o ozonskom omotaču i rupama, no "Pustopoljina" se, dopušta autor, danas može čitati i tako, kao upozorenje.


Umjesto toga, Carrasco kao temu uzima distribuciju moći, koja je u rukama muškaraca, "politike" i crkve, a osigurava se perzistentnom uporabom nasilja.
Španjolski književnik u opisima je nasilja bespoštedan, u "Pustopoljini" je priličan broj grafičkih prizora agresije i zlostavljanja, pa je ovo ujedno i upozorenje osjetljivijim čitateljima koji teško probavljaju brutalnost u književnosti.


Zašto se onda roman svidio tolikom broju čitatelja? Rekla bih, ponajprije, zbog kontrasta: nasilju se suprotstavlja jedno dijete, dječačić vjerojatno mlađi od deset godina, i stari pastir kojeg sretne putem, a zaštiti ga od progonitelja, gladi i žeđi.
"Pustopoljina" je, potom, napisana jednostavno kao bajka, u njoj je malo dijaloga i mnogo poetskih slika grube prirode, žedne zemlje, napuštenih krajolika i mršavih, vjernih životinja – jedan magarac, jedan pas i stado što ga čini devet koza i jedan jarac.
I konačno, tu je snažan okvir, religijski kontekst iz kojeg Carrasco piše: "Pustopoljina" je ustvari starozavjetna priča u kojoj se bore Dobro i Zlo.


Carrasco je, kako sam kaže u jednom intervjuu, odrastao u katoličkoj obitelji, otac je posebno bio posvećen Bogu.
Sam pisac u crkvu je odlazio svake nedjelje, negdje do svoje četrnaeste, petnaeste godine.
Fascinirao ga je, kaže, simbolizam i ljepota Biblije, posebno Stari zavjet, i ta je kršćanska ikonografija – prvenstveno ideja da samo istinska muka može donijeti potpuno iskupljenje – neskriveno prikazana u njegovu prvom romanu.
To vam se može svidjeti i ne mora – meni nije blisko pa je zato i ocjena knjige niža – no Carrasco je transfer ideje u priču izveo besprijekorno, ne docirajući i ne poučavajući ("Pustopoljina" je mogla biti i sat vjeronauka, ali nije), tako da se priča može čitati i kao arhetipska.


Baš zato što "Pustopoljina" pokriva i arhetipski i religiozni registar, čitatelja pogađa visceralno, u utrobu.
Nitko u romanu nema ime, tek ulogu i tijelo: dječak bježi, nailazi na starca, proganjaju ih muškarci, utjelovljenje nasilja i zla.
Susret sile i žrtve je neizbježan, na tome počiva veći dio dramatike, uslijedi brutalno zlostavljanje: ono što prolazi stari kozar, što jaše pustopoljinom na magarcu, nalikuje Isusovoj muci – surovo bičevanje, rane nalik onima od raspeća, sve to simbolički omotano locusom zločina – razrušenim dvorcem na čijem je tornju Isusova slika s krunom od trnja.

Tjelesnost je u ovom romanu, škrtom na dijalozima, animalna: nasilje, uostalom, redovito slama tijelo, a tijelo je istinski dom.
Naspram starozavjetnom okruženju, slici okrutnog Boga koji kažnjava elementarnim silama bez objašnjenja, koji se trpljenicima ne obraća i ne objašnjava, pozicionirano je dvostruko dijete: dječak koji bježi i kozar što utjelovljuje novozavjetno Dijete, Krista koji patnju iskupljuje.
Suša koja sve iscrpljuje – i nasilnike i žrtve, tako nije ni distopijska ni ekološka, nego prizor pakla; "Pustopoljina" je alegorija o nasilju, moralu i iskupljenju.

Dječak putem uči važne lekcije, na početku još ne zna "ništa o odanosti ni vremenu koje dva bića provedu zajedno i koje ih poput prošivenog konca iz dana u dan sve čvršće povezuje".
Brzo shvaća da starac neće biti taj koji će mu predati ključeve svijeta odraslih, svijeta u kojem se brutalnost primjenjuje iz pohlepe ili požude.
Kad se nađe u situaciji da mora donijeti odluku koja će jednog čovjeka spasiti, a drugoga istodobno osuditi na sigurnu smrt, shvaća da je "primijenio nasilje na isti način kako su oduvijek činili ljudi iz njegova okruženja i sada, poput njih, zahtjeva da i on prođe bez kazne".
To je trenutak kad dječak, dijete, osjeća da je "popio krvi koja dječake pretvara u ratnike, a muškarce u nepovrediva bića".


Na tom mjestu "Pustopoljina" prestaje biti samo religiozna ili arhetipska priča, nego postaje i politična: društvena smo bića i time nismo imuni na njegove silnice, no pripadnost zajednici nas ne oslobađa pojedinačne odgovornosti – konkretno, kako ćemo odgovoriti na nasilje.
Od kozara koji simbolički utjelovljuje Krista čitatelj bi očekivao da okrene drugi obraz, no Carrasco nije ni banalan niti moralizira.
Moralni nauk ponekad zahtijeva "anđela vatre koji ruši zidove", a ponekad se čitavo moralno djelo sastoji samo od toga da se zasije sjeme.
Nije naodmet ni pripomenuti da svako sjeme počinje rasti iz mraka, iz duboke zemlje.
 
 
Ljiljana Đorđević
Zapisi iz Stranice Gornje 
Tanja Tolić
Prije sedam godina arhitektica Ljiljana Đorđević i pisac Edo Popović kupili su u Stranici Gornjoj, gotovo napuštenom selu na brežuljcima Ribničke doline, kraju između Kupe i Dobre, staro seosko imanje: drvenu kuću, štagalj, pecaru i hektar i pol okućnice koju su činili  zarasli voćnjak i oranice.
U Stranicu Gornju došli su kako bi, kao što kaže Rüdiger Safranski, pokušali iskrčiti vlastitu čistinu; biti suvereni.
A suveren je onaj koji sam odlučuje o tome u što će se uplesti.
Drugim riječima, bračni par iz Zagreba odlučio je biti svojeglav i u određenoj mjeri nedostupan, odlučio je usporiti, isključiti se, okušati se u slobodi koje se toliki plaše.

Iako svoju odluku ne smatraju ni po čemu spektakularnom (ni u jednom trenutku je ne mitologiziraju), kupnja stare posavske kuće, njezina temeljita obnova, promjena životnih navika i ritmova, a na kraju i preseljenje na seosko imanje, iz perspektive gradskoga života u neoliberalizmu ipak izgleda kao čin otpora.
Mogli bismo ga nazvati građanskim, ali odvija se na selu, no s obzirom da ne selu gotovo više nitko ne živi, u te napuštene kuće zadnjih se godina vraćaju upravo "osviješteni" građani što čeznu za "prirodnijim" životom; Đorđević i Popović nisu prvi.

"Osviješteni" i "prirodniji" ne mogu se napisati bez navodnika, ne zato što ironiziram nego upravo zato što pokušavam udaljiti sarkazam: zdrav život već dugo je trend, u Zagrebu tako žive hipsteri što se u žrvnju prekarijata pogone veganskim burgerima i zelenim smoothiejima i, naravno, zaklinju u obnovljive izvore energije.
Taj novi ekonomski i društveni s(l)oj objekt je konstantne poruge.
Knjiga "Zapisi iz Stranice Gornje" (Naklada OceanMore, 2019.) nešto je sasvim drugo: govori o pokušaju duboke promjene i doslovce je iz nekog drugog svijeta, kao da je napisana na visokoj planini gdje se dobro diše i misli, a ako brinete zbog ovog svijeta što neumitno propada, može se koristiti kao dobra meditativna praksa: to je barem moj plan.

Autori su sami "žanrovski" odredili ovu neveliku knjigu od 168 stranica, lijepo dizajniranu i obogaćenu fotografijama njihova života u boji (dominira zelena!): riječ je o zapisima, dijelom dijaristici, ispresijecanima mini-esejima o pticama, kukcima, mačkama i bilju, bilješkama o pokušajima, promašajima i uspjesima da se kuća obnovi na tradicionalan način, ima unutra recepata slasnih siromaških jela od sastojaka iz šume i podruma, preporuka za čitanje dobrih knjiga, razgovora sa susjedima i ima, naravno, i književnosti.
"Zapisi" su svojevrsni scrap-book, mi bismo to ovdje nazvali "tekicom", "spomenarom" u najboljem smislu riječi.

U mnogo čemu knjiga Ljiljane Đorđević i Ede Popovića podsjeća na Thoreauova "Waldena", iako ne bih rekla da je to bila namjera: uostalom, oni se u Stranicu Gornju nisu uputili da bi testirali transcendentalizam, nego prije budizam i permakulturu.
Jedan od komičnih zapisa je onaj o susjedima uznemirenima jer autori na imanju rade i svetkom i petkom: nikako toj starčadi nije jasno zašto ne poštuju Božić, Uskrs i Veliku Gospu, ne prihvaćaju objašnjenja da nisu vjernici, ljute se i malo vrijeđaju, shvate tek kad se bračni par preda pa kaže da su – komunisti.


Ono što zadivljuje u ovoj knjizi je veliko poštovanje prirode, života.
Đorđević i Popović žive u kohabitaciji sa šest mačaka i jednim psom, većina mačaka ima imena književnih likova, što je naravno pretenciozno i ujedno jedna od rijetkih vrsta pretencioznosti koja se dopušta; dapače, među ljubiteljima mačaka i knjiga znak je dobrog ukusa.
Ta kohabitacija sa životinjskim i biljnim svijetom je radikalna: bračni par dugo tolerira miševe u kući, "ugojene k'o političare", čak i gnijezdo stršljena u potkrovlju, korov na livadi, na kraju odustaju i od zaštitne odjeće protiv krpelja.

Živeći sa svima njima shvatili su da su im bića drugih vrsta nasušno potrebna, da trebaju živjeti ne samo s ljudskim bićima već i drugim bićima, pripitomljenima i divljima, da bi uopće mogli razumjeti sebe, i da bi postali uravnoteženiji, bolji.
U tom segmentu "Zapisi" jako podsjećaju na knjigu biologa i filozofa Andreasa Webera, "Sve osjeća", koji nas upozorava da prirodu moramo spasiti jer nam inače prijeti opasnost da duševno uvenemo.
Da obrnem Nietzschea: kad se čovjek zagleda u prirodu, i ona se zagleda u njega; a ovo dvoje napeto promatraju.
Tu "Zapisi" postaju filozofični i poetični na organski način, proizlaze iz prirode što buja i kreira, "zvuk kišnih kapi u krošnjama i na opalom lišću glazba je kakvu ne može napisati nijedan skladatelj niti izvesti ijedan glazbenik...
samo ako čovjek zna slušati".

U Stranici Gornjoj autori ustaju s jutarnjim suncem, ili kad se naspavaju.
Jedu kad su gladni, piju kad su žedni.
Osjećaju nešto više od zadovoljstva, ukinuli su vrijeme jer ništa što je od neke važnosti tamo se ne mjeri satima, minutama i sekundama.
Nije to eskapizam, više je riječ "o osobnoj higijeni, ako čovjek vlastiti identitet ne veže isključivo uz neki ceh, naciju, religiju, državu".
Nije to ni dobrovoljno izgnanstvo u samoću: uostalom, nisu sami, imaju jedno drugo, prakticiraju samoću udvoje – Zweisamkeit, nastavljajući dobru praksu trideset godina zajedničkog života, dvanaest godina zajedničkog hodanja planinama i sedam godina zajedničkog rada na imanju, sve uz razgovor.
Za Edu Popovića, pisca, to je, između ostalog, i dug put "od rolanja džointa do rolanja sarme".
"Prešao sam ga", piše, "sarmu rolam pod budnim Ljiljinim pogledom." Divna knjiga!

* Kritika je originalno, u skraćenom obliku, objavljena u magazinu Globus.
 
Haruki Murakami
Muškarci bez žena
Ivana Smilović
Haruki Murakami: zvučno ime za koje ste vrlo vjerojatno čuli čak i ako niste ništa njegovo imali prilike čitati.
Osobno sam ga namjerno zaobilazila, što mi se često događa s popularnim piscima – zbog straha da mi se neće svidjeti, a mase ih obožavaju, preskačem razvikane pisce i knjige sve dok pompa ne splasne ili… zauvijek.


Što se tiče Murakamija, s posebnim sam uzbuđenjem, ali i blagim strahom, prihvatila ovu knjigu čiji je naslov već dovoljno interesantan da bi privukao ljubitelje knjiga.
Muškarci bez žena – jednostavno, kratko, budi maštu i zapravo može skrivati jako puno toga između korica.


A ono što krije unutra je sedam pripovijetki: "Drive my car", "Yesterday", "Samostalni organ", "Šeherezada", "Kino", "Zaljubljeni Samsa" i, konačno, "Muškarci bez žena".


Pripovijetke su to koje nemaju veze jedna s drugom, baš kao i njihovi naslovi, ali opet sadrže neke sličnosti.
Kao što sam naslov knjige insinuira, donose priče muškaraca bez žena iz različitih perspektiva.
Od glumca do vlasnika kafića, direktora, dva prijatelja, pa čak i lika koji se probudi kao Gregor Samsa… Murakami je nepredvidljiv, simpatičan i zaigran.

Sama činjenica da se radi o kratkim, nepovezanim pričama čini knjigu vrlo lakom za čitanje, a jedina nezgodna stvar je što, kada je spustite, ne osjetite baš poriv uzeti je opet u ruke jer ne pokušavate ništa rasplesti, već vas čeka sljedeća priča.
Upravo to se meni dogodilo, pa me knjiga mjesecima opominjala s police da pročitam zadnju priču.
Konačno se i to dogodilo! 

Priče su često nedovršene, baš kao i u životu, kako pisac uopće može dati konkretan kraj? Pa upravo zbog te nedovršenosti stvara se dojam da je sve moguće, raspojasava se mašta i kreirate sami nastavke onoga što ste pročitali.


Ovo štivo je iznimno intrigantno, iako nema velikih zapleta niti standardne naracije.
Radi se zapravo o zrncima mudrosti skrivenima u najobičnijim pričama ili pak onim malo neobičnijim koje se začudo uklapaju.


Cijela knjiga je zapravo preklapanje običnog i neobičnog, bizarnog i realnog, a stil pisanja je toliko divan i pitak da jednostavno plovite rečenicama koje su redovito životne, tužne, a opet lagane i svakodnevne, uz dozu uvrnutog humora i šarma.
Opisi likova su konkretni, bez uljepšavanja, ponekad čak i brutalni ili jednostavno rečeno – iskreni.


Pitate se možda kakvi su to muškarci bez žena? Redovito su izgubljeni, zbunjeni, tužni i melankolični.
Bilo da su izgubili svoju ljubav ili se nesretno zaljubili, da su ostali bez djevojke koju su voljeli prije mnogo godina ili se probudili kao Gregor Samsa: zbunjeni su to likovi.
Kao što James Brown pjeva – Ovo je svijet muškaraca, ali bio bih ništa bez žena…

A Murakami? Za mene je svakako opravdao svoju popularnost.
Treba biti poseban pisac da na ovako jednostavan način doneseš zanimljive priče, a da čitatelja na kraju ostaviš s dojmom kako apsolutno ništa nije shvatio, a shvatio je sve.
 
Johann Hari
Izgubljene veze
Tanja Tolić
Prije nekoliko mjeseci našla sam se na piću s prijateljicom.
I ona i ja iza sebe smo u tom trenutku imale teško razdoblje.
Gubici koje smo prošle dodatno su nas povezali, razumjele smo jedna drugu dok smo si pričale kako su nam životni događaji izmakli tlo pod nogama, kako smo otkrile da smo ranjive poput djece i da je nekad maksimum budućnosti "izdržati" idući sat.
"Prilično sam anksiozna", rekla mi je, "no što ako sam depresivna?" Izgovorila je to tonom kojim sam se često i sama procjenjivala: je li ova ranjivost ustvari slabost, je li poraz ako ne možeš sam, ako trebaš pomoć? Meni je bila baš hrabra – naučila sam cijeniti ljude koji se ne boje svojih osjećaja, čak i kad su emocije poput elektrošokova.

U našoj kulturi postoji uvjerenje da je depresija krajnji oblik iracionalnosti.
Depresivni ljudi nerijetko nailaze na društvenu osudu: smatra ih se lijenima i slabima, a njihovo raspoloženje toksičnim i zaraznim.
Samo jutros naišla sam na dvije rasprave na Facebooku u kojima su se ljudi okrutno izrugivali tjeskobnim i depresivnim ljudima.
U prvoj raspravi nitko nije reagirao, post autora bio im je baš duhovit; tjeskoba se tretirala kao hir, samoživost, glumatanje.
U drugoj je rugač moralizirao na tipičan način: depresivna osoba sama si je kriva, ne samo da je lijena, nego je zbog toga i nevrijedna.

Prosuđivao je ustvari s iste pozicije s koje je u svibnju 2019.
kanadski psiholog Jordan Peterson debatirao s filozofom Slavojem Žižekom.
U raspravi naziva "Sreća: kapitalizam protiv marksizma", kao jednu od ključnih hipoteza Peterson je ponavljao stav iz svoje knjige "12 pravila za život" o tome "kako trebamo vlastitu kuću dovesti u red prije nego što počnemo kritizirati druge".
Drugim riječima, za svoju sreću, ili nesreću, odgovorni smo sami.
Žižek mu je odgovorio kako je podjednako besmisleno tako nešto reći nesretnom Amerikancu pod liberalnom demokracijom, kao i stanovniku Sjeverne Koreje.
"Što ako je red u tvojoj kući određen time u kakvom je neredu društvo?" dodao je Žižek.
Ako je tad i bilo ikakve dileme oko toga tko je bio u pravu u vezi individualne odgovornosti, ni godinu dana kasnije dobili smo odgovor na to pitanje: evo nas, svi sjedimo zatvoreni u kuću jer vani vreba smrtonosni virus.
Pa baš bismo mogli početi pospremati.

Da budem jasna, smatram da je osobna odgovornost u redu, sa stajališta psihologije i poželjna, govori o tome da smo odrasli i zreli, no osobna odgovornost je i ograničena (pri čemu je stav da smo za sve svoje odgovorni narcistička fantazija): time što smo ljudi, nismo stvoreni da funkcioniramo sami, naša je društvenost možda i najveća mjera ljudskosti, koliko god povremeno osamljivanje bilo zdravo i potrebno za introspekciju.
Kakve to veza ima s depresijom? Pa velike, ako je suditi po knjizi bivšeg novinara Johanna Harija, "Izgubljene veze" (Planetopija, 2020., prijevod Laura Marković), u kojoj iznosi uvjerljive dokaze da je za porast depresije – koja je postala druga najčešća bolest na svijetu – odgovoran upravo gubitak društvene povezanosti.
Kakve to ima veze s Petersonom i Žižekom? Također velike: Johann Hari, u suradnji s brojnim stručnim sugovornicima, oslobađa pojedinca tereta odgovornosti za bolest nauštrb disfunkcionalnog društva.
Možete vi kuću čistiti do besvijesti, no što ako se, recimo, dogodi potres pa vam sruši kuću ili je ošteti do mjere da je neadekvatna za život? Hoću reći – kombinacija pandemije, potresa i ekonomske krize izvanredna je  okolnost, nešto s čime se nitko od nas prije nije susreo.
No i depresija je, u mojem tumačenju, izvanredna okolnost, posljedica nečega s čim se oboljela osoba nikad prije nije susrela.
I to joj je izazva(l)o veliki šok.

Johann Hari u knjizi se prisjeća kako je kao dječak čuo da je Margaret Thatcher izjavila: "Ne postoji takvo nešto kao društvo, postoje samo pojedinci i njihove obitelji." Izgleda, piše, da je, diljem svijeta, njezino mišljenje prevladalo.
Izgleda da smo mu povjerovali, čak i ako smo ga deklarativno odbacivali.
"Vjerujem da je tako jer, tijekom svih trinaest godina koliko sam se borio sa svojom depresijom, nije mi ni jednom palo na pamet da bi mogla biti povezana sa svijetom oko mene – uvijek se radilo samo o meni i o nečemu u mojoj glavi.
Potpuno sam privatizirao svoju patnju, baš kao i svi ostali koje sam poznavao.
(...) Dosad smo odgovornost za rješavanje depresije i anksioznosti smještali isključivo u krilo depresivnih i anksioznih ljudi.
Držimo im bukvicu ili ih uvjeravamo laskanjem, govoreći im da se moraju popraviti (ili progutati tablete).
No, ako uzrok ne potječe isključivo iz njih samih, onda oni sami ne mogu doći do rješenja."

Statistika, između ostalog, govori sljedeće: kad je harvardski profesor Robert Putnam prije nekoliko desetljeća započeo svoja istraživanja, prosječan broj bliskih prijatelja jednog Amerikanca bio je tri.
Do 2004.
godine najčešći odgovor bio je – nula.
Ako osoba nema bliskih prijatelja ni podršku partnera, pokazalo je istraživanje Georgea Browna i Tirril Harris još iz 1978.
godine, šanse da razvije depresiju nakon značajnog negativnog događaja iznosila je 75 posto.
Skoro svi oblici obiteljskog zajedništva prorijedili su se u posljednjoj četvrtini dvadesetog stoljeća.
Slični postoci pronađeni su i u Velikoj Britaniji te u ostatku svijeta.
Danas se družimo manje nego ikada prije, piše Hari.
Puno prije ekonomskog sloma u 2008., dogodio se socijalni slom – u kojemu smo osamljeniji i usamljeniji nego ikada prije.
Strukture koje su osiguravale sustav brige i njege – kao što su obitelj i susjedstvo – raspale su se.

Zato što je sam bolovao od depresije još od tinejdžerske dobi, Johann Hari krenuo je istraživati uzroke svoje bolesti.
Nakon devet godina istraživanja depresije i anksioznosti imenovao je devet njihovih uzroka, pri čemu naglašava kako ne tvrdi da su ovo jedini uzroci.
Ti su uzroci sljedeći i uključuju neki gubitak povezanosti: gubitak povezanosti sa smislenim radom, s drugim ljudima, sa smislenim vrijednostima, s traumom iz djetinjstva, sa statusom i poštovanjem, s prirodnim svijetom, sa sigurnom budućnosti u kojoj ima nade, a tome je dodao i dva poglavlja u kojima istražuje pravu ulogu gena i promjena u mozgu.
Na temelju razgovora s brojnim stručnjacima – koji uključuju liječnike, psihologe i društvene znanstvenike – postavlja svoju hipotezu: što ako je depresija zapravo oblik tugovanja – za našim vlastitim životima koji nisu ispali kako smo htjeli? Što ako je ona oblik tugovanja zbog gubitka povezanosti, koju još uvijek trebamo?

Jedna od njegovih sugovornica je i Joanne Cacciatore, klinička psihologinja i profesorica socijalnog rada na Državnom sveučilištu u Arizoni, koja se specijalizirala za područje traumatskog tugovanja.
"Živimo u uvjerenju da se ljudska patnja može procijeniti pomoću liste simptoma, kao da je odvojena od naših života, i klasificirati kao moždano oboljenje." Ona smatra kako bi u većini slučajeva izraz "mentalno zdravlje" bilo bolje zamijeniti izrazom "emocionalno zdravlje" i napominje kako "postavljanjem umjetne vremenske granice tugovanju, patologiziranjem tuge i tretiranjem tuge lijekovima kao da je u pitanju bolest uskraćujemo sebi samu srž vlastite ljudskosti".
Dodaje kako se pristup koji danas koristimo može usporediti sa stavljanjem flastera na amputirani ud.
"Kada je osoba u stanju ekstremne patnje, trebamo prestati liječiti simptome.
Simptomi su glasnici dubljeg problema.
Trebamo se okrenuti dubljem problemu."

Britanski psiholog dr.
Rufus May objasnio mu je da "ljudima možemo nanijeti ozbiljnu štetu ako im kažemo da je njihova patnja uvelike ili potpuno uzrokovana pogreškama u biološkom funkcioniranju".
"Najveći problem leži u tome što naša patnja postaje besmislena; ništa drugo nego oštećeno tkivo.
Po staroj priči o depresiji i anksioznosti, naša je nevolja u osnovi iracionalna – ona je posljedica oštećenog mehanizma u našoj glavi.
Po novoj priči, ona je, koliko god bolna, zapravo smislena i razumna." Pacijentima koji mu se obrate jer se osjećaju duboko depresivni i anksiozni, Rufus kaže: "Niste ludi zato što vam je tako teško.
Niste slomljeni.
Niste oštećeni." Ponekad citira istočnjačkog filozofa Jiddua Krishnamurtija, koji je rekao: "Nije mjera zdravlja biti dobro prilagođen bolesnom društvu." Klinička psihologinja dr.
Lucy Johnstone u knjizi pak kaže: "Što bi se promijenilo da otiđemo kod liječnika i on nam postavi dijagnozu 'gubitka povezanosti'? Što bi tada bilo?"

Eksperiment neuroznanstvenika Johna Cacioppa i suradnika pokazao je da je akutna usamljenost jednako stresna kao i izloženost fizičkom napadu.
Vrijedi ponoviti.
Duboku usamljenost doživljavamo jednako stresnom kao udarac šakom u lice.
Svaki ljudski instinkt usavršen je, naime, za život u plemenu, a ne u izolaciji.
Ljudima trebaju plemena jednako kao pčelama košnice.
U razgovoru s Harijem, Cacioppo mu je rekao da su nam potrebni drugi ljudi ako se želimo prestati osjećati usamljenima, plus još nešto.
"Potrebno ti je", objasnio mu je, "da imaš osjećaj da dijeliš nešto s drugom osobom ili s grupom ljudi, nešto što ima značenje za obje strane.
Morate biti u tome zajedno.
A 'to' može biti bilo što što obje strane doživljavaju značajnim i vrijednim.
(...) Jednostrani odnosi ne liječe usamljenost.
Jedino recipročni odnosi to mogu."

Usamljenost, napominje Cacioppo, nije fizička odsutnost drugih ljudi, nego je to osjećaj da nemaš nikoga s kim bi podijelio nešto što je tebi značajno.
"Ako si okružen ljudima – možda si u braku, imaš obitelj i živahno radno mjesto – ali nemaš osjećaj da s njima dijeliš nešto što ti je važno, bit ćeš usamljen.
Usamljenost nestaje kada imamo barem jedan, a idealno mnogo više odnosa, u kojima imamo osjećaj uzajamne pomoći i zaštite."

Američki psiholog Tim Kasser u knjizi proširuje priču: "Vjerujem da je jedan od razloga zašto su ljudi sve depresivniji taj što ih društvo ne podržava da žive, rade te da sudjeluju u gospodarstvu i u svojim zajednicama na način koji podržava zadovoljavanje njihovih intrinzičnih potreba." Autori knjige "The Spirit Level" (Razina duha), Kate Pickett i Richard Wilkinson koji su se etablirali kao jedni od najutjecajnijih društvenih znanstvenika današnjice, pak dodaju: "Kad imaš društvo s velikim razlikama u bogatstvu i statusu, stječeš dojam da su neki ljudi iznimno važni, a drugi se čine potpuno nevažnima.
Ovo ne utječe samo na ljude na dnu hijerarhije.
U visoko neravnopravnom društvu, svi moraju stalno biti na oprezu oko svog statusa.
Iznimno smo osjetljivi na to.
Kada je razlika u statusu prevelika, ona stvara osjećaj poraženosti od kojeg nemaš gdje pobjeći."

Danas, nastavljaju, živimo u društvima koja su neravnopravnija nego ikada prije.
Ljudi se još mogu sjetiti vremena kada je šef velike kompanije zarađivao dvadeset puta više od prosječnog zaposlenika.
Danas zarađuje tristo puta više.
Šest nasljednika Walmartova carstva posjeduje više nego 100 milijuna Amerikanaca s dna hijerarhije zajedno.
Osam milijardera posjeduje više nego donja polovica čovječanstva.
"Moramo vidjeti da 'ovo nije samo moj osobni problem', nego 'problem koji dijelimo i koji se može pripisati društvu u kojem živimo'."

I sad dolazimo do jednog od najakutnijih problema koji je pandemija koronavirusa već pogoršala.
Talijanski filozof Paolo Virno, citira ga u knjizi Johann Hari, kaže da smo se kao društvo pomaknuli od "proleterijata" – monolitne mase fizičkih radnika sa sigurnim poslovima – prema "prekarijatu" – promjenjivoj populaciji kronično nesigurnih ljudi koji ne znaju hoće li i sljedeći tjedan raditi, a ni hoće li ikada imati stabilan posao.
Postojalo je, naime, vrijeme kada su radnici sa srednjim i visokim primanjima mogli imati osjećaj sigurne budućnosti.
Ta mogućnost nestaje kao direktan rezultat političkih odluka da se kompanije oslobode striktnih pravila, što je onemogućilo radnicima da se organiziraju kako bi zaštitili svoja prava, a to za posljedicu ima da budućnost postaje nepredvidljiva i neopipljiva.

"Osjećaj radne nesigurnosti prvo je zahvatio radnike na najlošije plaćenim poslovima.
No, od onda se samo širio dalje, prema ostalima.
Danas i mnogi dobrostojeći ljudi rade od posla do posla, bez ugovora i sigurnosti.
Dali smo tome moderno ime; kažemo da smo 'samozaposleni' ili da smo dio 'gig ekonomije' – kao da smo svi Kanye i sviramo na Madison Square Gardenu.
Mnogi gube osjećaj sigurne budućnosti, dok nas se uvjerava da zapravo postajemo sve slobodniji", piše Hari u knjizi "Izgubljene veze".

Nizozemski povjesničar ekonomije Rutger Bregman, vodeći europski autoritet za univerzalni osobni dohodak, ovako je Hariju komentirao situaciju: "Stalno se iznova događa da krivnju za ono što je u osnovi kolektivni problem svaljujemo na pojedinca.
I što sad – depresivan si? Popij tabletu.
Nezaposlen si? Unajmi poslovnog savjetnika, objasnit će ti kako napisati životopis i otvoriti profil na LinkedInu.
No očito ova rješenja ne dopiru do korijena problema...
Malo ljudi razmišlja o promjenama koje su zahvatile naše tržište rada i naše društvo, ali i o tome da se ovi oblici očaja pojavljuju posvuda."

Danas čak i srednja klasa živi s "kroničnim osjećajem nesigurnosti" – ti ljudi ne znaju kako će im život izgledati za par mjeseci, rekao  je Bregman Hariju.
Alternativni pristup koji uključuje garantirani dohodak dijelom pomaže u otklanjanju poniženja te, umjesto toga, pruža sigurnost.
U svojoj knjizi "Utopia for Realists" (Utopija za realiste) Bregman navodi primjere kako je ovo isprobano na nekoliko mjesta i pokazalo se vrlo uspješnim.

Kod zajamčenog osobnog dohotka ključno je to što osnažuje ljude da kažu "ne".
Neki će prvi put moći dati otkaz na radnom mjestu gdje ih se izrabljuje, ponižava i upinje do krajnjih granica.
Jasno, netko će i dalje morati obavljati dosadne zadatke.
No, u tom slučaju poslodavci će morati ponuditi bolje plaće ili bolje radne uvjete.
Jednim potezom, najgori poslovi, oni koji izazivaju najviše depresije i anksioznosti, morat će se najviše popraviti – inače neće biti radnika koji će ih htjeti obavljati.
Kada ljudi budu slobodni odbiti što im ne odgovara, Rutger kaže: "Mislim da će se rad početi definirati kao doprinos nečem vrijednom – doprinos tome da svijet postane malo zanimljiviji ili malo ljepši nego dosad."

Rutger je Hariju objasnio da je ovo način kako možemo vratiti osjećaj povjerenja u budućnost ljudima koji više ne znaju gdje da ga nađu, i na koji, svi mi, možemo dobiti više prostora da slobodnije dišemo i promijenimo vlastite živote i našu kulturu.
Razgovarajući s mnogim ljudima koji su patili od depresije i teške anksioznosti, Hari je primijetio da često opisuju sličan doživljaj.
Jedna mu je prijateljica rekla da je znala da izlazi iz depresije po tome što bi joj se vraćao osjećaj za vrijeme – ponovo je mogla razmišljati o tome gdje će biti za mjesec ili godinu dana.
Psiholog Michael Chandler objasnio je Hariju pak da ekstremno depresivni ljudi, u nekom najdubljem smislu, gube osjećaj za budućnost.
Zaključio je da je gubitak osjećaja za budućnost ono što utječe na povećanje stope samoubojstva.
Pozitivan osjećaj za budućnost štiti nas.
Ako je život danas težak, možemo promisliti – da, teško mi je, ali i to će proći.
Kada izgubimo osjećaj za budućnost, čini nam se kao da će bol trajati zauvijek.

Čini mi se da je knjiga "Izgubljene veze" upravo iz tog razloga  postala svjetska uspješnica: pokazuje da naša budućnost može biti drukčija kad tegobnu osobnu odgovornost za svijet prebacimo u realnost – u društvenu odgovornost za ovaj naš, trenutno virusom, potresen dom.
Ako ste pomislili da ovo govori naivni idealizam, onda svakako morate pročitati Harijevu priču o berlinskoj četvrti Kotti, inačici njujorškog Bronxa, kvartu betonskih socijalnih stavova u kojem su se stanovnici pobunili protiv eksponencijalnog rasta stanarina.
 
 
Maša Grdešić
Zamke pristojnosti
Tanja Tolić
Pristojnost, to je moja prva reakcija – ne odbiti nikoga, ne uvrijediti nikoga, usrećiti druge.
Poslije znam bolje, poslije mislim na sebe i svoje interese, svoju sigurnost, no poslije je kasno.
Pristojnost i od nje neodvojiv smiješak i danas služi kao zaštita od društvene kazne koja može stići one žene koje na bilo koji način odbace propisanu ulogu pasivne dobre djevojke, pri čemu ih se smatra čudovišnima, nepojmljivo neženstvenima, naziva ih se hladnim kučkama ili histeričnim luđakinjama, prijeti im se silovanjem ili smrću, proglašava psihopatkinjama.
Zapanjujuće je što su žene sve u stanju napraviti jer se boje da će ispasti nepristojne.

Tako piše u svojem eseju "Zamke pristojnosti" Maša Grdešić, docentica  na Odsjeku za komparativnu književnost Filozofskog fakulteta u Zagrebu.
Esej je originalno objavljen u lipnju 2015.
na portalu za feminizam i popularnu kulturu Muf, a koji je, nakon četiri godine postojanja, prestao raditi početkom 2018.
Taj je esej jedan od najčitanijih tekstova Maše Grdešić, zbog čega je po njemu nazvana i knjiga koju je nedavno objavila nakladnička kuća Fraktura u sklopu edicije koju čini ukupno devet naslova feminističkih autorica.

Zamki pristojnosti, kako piše u predgovoru, autorica se nije uspjela do kraja riješiti; pitanje je, dodajem, i hoćemo li mi žene ikad u tome uspjeti.
Kako piše Kate Zambreno, a Maša Grdešić je citira, odgoj djevojaka često podrazumijeva "otrovno obrazovanje o tome kako biti pasivna, pristojna, dobra"; Emily Heist Moss u članku na portalu Everyday Feminism dodaje kako se djevojke uči da ublaže svoje stavove kako ne bi zvučale radikalno i ljuto, da ne budu glasne i izravne kako ne bi preplašile i od sebe otjerale muškarce, da ne prave scene.
Nije stoga čudno što je radikalna feministkinja Shulamith Firestone pozivala žene na tzv.
bojkot osmijeha.
Govorimo, naravno, o lažnom osmijehu, teroru prisilne ljubaznosti kojem je, primjerice mene, od  djetinjstva učila majka (kao vjerojatno i nju njezina) jer "sam ljepša kad se smijem".
Nisam dosad čula da se isto uči dječake kako ne bi izgledali "mrzovoljno", "neraspoloženo" ili, moj osobni favorit jer sam ga najviše puta čula u odrasloj dobi od kolega, "nadrkano".

Iako, dakle, ni autorica, a ni ja, nismo uspjele do kraja pobijediti rodno kodiranu naučenu pristojnost, "Zamke pristojnosti", osobito u prvom od četiri poglavlja knjige nazvanom "Društveni standardi",   podsjetnik su i upozorenje na ograničenost i problematičnost našeg pristojnog ponašanja i zaziranja od potrebnih sukoba.

U tome vjerujem može pomoći drugo poglavlje knjige u kojem Maša Grdešić ekstenzivno "čita" televiziju i televizijske žanrove, obraćajući se širokom krugu gledatelj(ic)a različite dobi i ukusa, argumentirajući, primjerice, da žene imaju pravo, bez posramljivanja,  na svoje niskokulturne žanrove (možda sapunice) na jednak način na koji su muškarci imali pravo na svoje - krimiće i SF (pri čemu oni već dugo nisu muški žanrovi, kao što ni sapunice ili ljubiće ne konzumiraju više samo žene).

Naime, Maša Grdešić je i feministička kritičarka koja je i sama obožavateljica popularne kulture, a popis toga što je odgledala – praktično priložen na kraju knjige – podugačak je, osobito u produkciji serija.
Te su serije jedan od ključeva za svijet mladih žena (i muškaraca, koje patrijarhat terorizira standardima "pravog muškarca" koji mora "imati muda", a ne se "ponašati kao curica"), generacije milenijalaca, kojima autorica  izvrsno napisanim, istodobno i znalačkim i popularnim, esejima prilazi na nepretenciozan način i time dobiva priliku "poučiti" ih tome što je feminizam i da je feminizam doista za sve.

U trećem dijelu knjige, "Previše informacija", Grdešić nudi eseje o književnosti, autoricama i čitateljicama te specifičnom tretmanu književnosti koju piše žene, a u završnom "Smanji doživljaj!" grupirala je autobiografske i emotivne, povremeno, kako sama kaže u predgovoru, nostalgične tekstove koji se bave političnošću emocija.

Teme kojima se bavi su brojne, suvremene i važne, u njima se Maša Grdešić pozicionira ne samo kao strastvena čitateljica i gledateljica - bez pretenzija da druge konzumente kulture "preodgoji" ili o njima moralno sudi na temelju njihova ukusa – nego i kao strastvena spisateljica.
Popularna kultura, zbog prolaznosti svoje prirode, nema dugi rok trajanja; svojom knjigom eseja, stavljajući trendove u feministički kontekst, Maša Grdešić sigurno joj je produljila životni vijek.

* Kritika je originalno objavljena u magazinu Globus.
 
 
Nicola Yoon
I sunce je zvijezda
Ivana Smilović
Istina je, ne treba suditi knjigu po koricama, ali korice  knjige "I sunce je zvijezda" Nicole Yoon svojim bi žarkim bojama savršeno išle uz nadolazeće proljeće, a ako odlučite zaviriti i malo dublje, otkrit ćete da se i sadržaj slaže s onim laganim, bezbrižnim i sanjivim danima što slijede.


Kako stoji na samom vrhu živopisnih korica, radi se o najboljoj knjizi za mlade 2016.
godine prema The New York Timesu, a to me natjeralo da se zapitam pripadam li još uvijek u tu kategoriju.
Zapravo, poprilično je teško odrediti tko su "mladi" u čitateljskom svijetu, ali prema Wikipediji knjige za mlade ciljaju na populaciju od 12 do 18 godina.

No dobro, možda bi bilo bolje da to nisam provjeravala, ali baš kao što ljubav ne gleda godine, isto bi se moglo reći i za ljubav prema knjigama! Dovoljno je pomisliti na Harryja Pottera, koji bi se čak mogao svrstati u dječju literaturu, a okuplja obožavatelje apsolutno svih dobi i definitivno dokazuje da u svijetu knjige ne postoje granice.

Ali vratimo se na temu, knjigu "I sunce je zvijezda", koja donosi priču o jednoj curi, dečku i svemiru.
Pisana je iz perspektive glavnih likova Daniela i Natashe, a na taj način autorica dijeli knjigu na poglavlja i održava zanimljivu dinamiku.
Ponekad, uz priče iz pera glavnih likova, poglavlja donose i priče likova koje susreću usput, a one su redom dirljive i edukativne.


Daniel i Natasha su tinejdžeri, na pragu punoljetnosti.
Iako žive u Americi, Daniel je Korejac, dok Natasha dolazi s Jamajke, a zajedničko im je da imaju problematične obiteljske odnose i sukob s idolima.
Za Daniela, tu je problem s njegovim bratom Charlijem koji je oduvijek bio u svemu bolji od njega, dok nenadano nije suspendiran s Harvarda i počeo se ponašati bezobrazno, baš kao i s roditeljima koji previše očekuju od njega, dok je Natashina briga otac – neuspješni glumac s Jamajke koji za svoj neuspjeh neizravno krivi obitelj.


No Natasha sada ima još veći problem.
Zbog nesmotrenog ponašanja njezina oca cijeloj obitelji prijeti deportacija.
Naime, ilegalni su imigranti, što znači da je maturantica koja je u SAD-u već osam godina na pragu toga da joj se cijeli život okrene naglavačke selidbom na Jamajku koju više ne smatra svojim domom.
Ali tu do izražaja dolazi njezina snaga i karakter, jer kreće u borbu za ostanak u zemlji gdje nenadano susreće Daniela, pjesnika čiji su najveći problem roditeljska očekivanja, osobito nakon što je on bio prisiljen preuzeti ulogu "savršenog" brata.


Sudar svjetova događa se kada iznenada spasi Natashin život i poželi je upoznati jer je uvjeren da mu je suđena.
Vrlo sanjarski, zar ne? Osobito u sukobu s Natashinim čvrstim stajanjem na zemlji, čemu najviše svjedoči ovaj citat iz knjige: "Realistična sam.
Bolje je život doživljavati onakvim kakav jest nego onakvim kakav bismo htjeli da bude.
Stvari se ne događaju s razlogom.
Stvari se samo događaju."

Zapravo, oba glavna lika su dosta ozbiljni za svoje godine – Daniel pomiren sa sudbinom da mora postati doktor kako bi ispunio očekivanja roditelja, a Natasha u borbi za ostanak.
Oboje su u svojoj nezrelosti uvjereni da su jako realni i odrasli, ali zapravo im treba još puno iskustva da nauče kako  život u rukavu obično krije čuda te da biti odrastao ne znači prestati se nadati, nego baš suprotno.

Knjiga posvuda ima skrivene lekcije, zapravo najviše u kratkim sporednim pričama koje su redom tužne, pa tako pripovijedaju o   odustajanju od snova, nekad čak i života.
Način pisanja je lagan, pitak, ali ne plitak, štivo je jednostavno, a zapravo nije, slatko je, ali i gorko, mladenački, a opet vrlo odraslo.

Na trenutke je i djetinjasto, osobito kada se u priču uplete ljubav, što i odgovara 17-godišnjacima.
Knjiga kombinira tipične tinejdžerske "probleme" (sukobi u obitelji) s ozbiljnijim životnim temama.


"I sunce je zvijezda" idealno je štivo za mlade, ali nije loše ni za nas starije skeptike – kao da vas netko lansira u to slatko, naivno i neiskusno vrijeme, što vas ispuni čežnjom i melankolijom.
Koliko god neke stvari izgledale blesave, jer je ipak riječ o dvoje 17-godišnjaka, istovremeno je prekrasno i neiskvareno, baš kao što mladost i treba biti! Knjiga je krasan podsjetnik da se ipak sve događa s razlogom.
Čak i kad nismo toga svjesni, pa i onda kad to nije razlog kojem smo se nadali.

I da, definitivno sam otkrila da nisam prestara za Young Adult literaturu, a nadam se da nikada neću ni biti.
Ovakvo štivo je prijeko potrebno kao podsjetnik kako je lijepo biti mlad i da "odraslost" ne mora nužno značiti ozbiljnost, strogoću, nemaštovitost i nemogućnost sanjarenja… To sa sobom treba nositi vječno, a knjige poput ovih su tu da to u nama i aktiviraju!
 
Nikola Greb
Snaga ljudskih vrlina
Tanja Tolić
Svatko od nas u glavi ima stroj, računalo.
Naš se mozak sastoji od stotinu milijardi neurona, odnosno moždanih stanica, a svaka od njih je s drugom moždanom stanicom povezana tisućama veza.
Zahvaljujući neuroznanosti tek počinjemo saznavati kako taj naš stroj funkcionira; jedan od velikih izazova je mapirati kartu neuronskih veza u mozgu i "nacrtati" ono što znanstvenici nazivaju konektomom.
Iako smo na početku, znanost je već ponešto otkrila: primjerice, ljudi se ne rađaju kao empatična bića – suosjećanju, samilosti, sućuti učimo se pomoću zrcalnih neurona.
Naš je mozak sposoban učiti cijeli život zahvaljujući neuroplastičnost.
Mozak je, naime, u mnogo čemu samoodrživ stroj: sposoban je obnoviti se, stvoriti nove sinapse ili reorganizirati stare neuralne veze.

Starija dob pritom nije prepreka, mijenjati se možemo doslovce do smrti.
Psiholog Raymond Cattell 1963.
godine osmislio je teoriju o fluidnoj i kristaliziranoj inteligenciji, koje čine opću inteligenciju, kako bi objasnio ljudske kognitivne sposobnosti.
Fluidna inteligencija je sposobnost rasuđivanja i rješavanja novih problema bez obzira na znanje iz prošlosti, i ona se smanjuje sa starošću.
No zato je tu kristalizirana inteligencija: sposobnost korištenja postojećih vještina i znanja te iskustva u različitim situacijama.
Ona predstavlja nečije životno intelektualno postignuće, a vidljiva je u vokabularu i općem znanju pojedinca, i najbolje, poboljšava se s godinama tijekom čitavog života.

Ovo potonje čitatelju otkriva mladi psiholog Nikola Greb u svojoj prvoj knjizi "Snaga ljudskih vrlina" koju je nedavno objavila nakladnička kuća Planetopija.
"Snaga" je kratka knjiga, od svega 160 stranica, inteligentno zamišljena i oslonjena na pozitivnu psihologiju, a cilj joj je entuzijastičan i ambiciozan: iskoristi snagu naših vrlina za promjenu pojedinca i društva.
Kako u predgovoru piše prof.
dr.
sc.
Goran Milas, psiholog i redoviti profesor na Odsjeku za psihologiju Hrvatskih studija, upravo su vrline ono prema čemu se procjenjuje karakter neke osobe, ali često se prema načinu na koji se pojedine vrline potiču ogleda i karakter cjelokupnog društva.
 "Stoga je briga o vrlinama i pokušaj njihova unapređivanja središnje mjesto karakternog razvoja podjednako pojedinca i društva u cjelini", piše profesor Milas.

U hrvatskom obrazovnom sustavu, primarno osnovnoškolskom i srednjoškolskom, nijedan predmet nažalost nije usmjeren na razvoj vrlina, odnosno jačanje unutarnjih resursa pojedinca – nema takvog programa, nema ni kadra: prema podacima s kraja 2018.
godine na jednog psihologa u školama dolazi oko 800 učenika (bilo osnovaca, bilo srednjoškolaca), a na jednog pedagoga dolazi 400 osnovaca, odnosno petstotinjak srednjoškolaca.
Načelno, mogli bi to biti predmeti etike i psihologije u gimnazijskom obrazovanju, ali nisu tako zamišljeni.
Drugim riječima, ako želite sebe osnažiti, morat ćete to naučiti negdje drugdje i sami.

Ne znam je li psiholog Nikola Greb s tom namjerom pristupio pisanju ove knjige, no ona može pomoći u tome da se premosti ta neravnoteža.
"Snaga ljudskih vrlina" pritom nije self-help priručnik, nego bazična psihološka literatura koja čitatelju može pomoći da svlada neke osnovne pojmove i započne istraživanje i učenje koje traje čitav život.
Knjiga se sastoji od dva dijela: u prvome autor nudi kratak pregled promišljanja o vrlinama, od davnina pa do danas, kritički vrednujući filozofske, religijske i znanstvene poglede.
U drugom dijelu u 24 kratka poglavlja obrađuje ljudske vrline: svako poglavlje započinje kratkom pričom, potom slijede inspirativni citati poznatih osoba, zatim jedna zanimljiva znanstvena činjenica vezana uz vrlinu koja se obrađuje i na kraju zadaci, odnosno pitanja za razmišljanje.

Kako sam autor objašnjava, ovo nije knjiga s "tri načina kako", jedino "kako" koje on nudi su konkretne vježbe za razvijanje vlastitih vrlina prilagođene modernom načinu života.
Autor preporučuje da se na svakih deset minuta provedenih u čitanju knjige oko deset puta više, dakle barem sat i pol vremena, provede u djelovanju ili promišljanju pročitanog.
I za prvi i za drugi dio knjige savjetuje čitanje jednog poglavlja dnevno, pet do šest dana u tjednu, nakon čega slijedi jedan dan pauze.
Tim tempom čitatelju će biti potrebno nešto više od mjesec dana da pročita knjigu i ispuni sve zadatke.

No što su uopće vrline? Budisti, primjerice, "vjeruju" u četiri osnovne ljudske vrline koje nazivaju "četirima božanskim stanjima".
To su metta ili maitri (ljubaznost prema svima), karuṇā (samilost), mudita (altruističan užitak u ljudskim postignućima) i upekkha/upeksha (mirno prihvaćanje dobrog i lošeg).
Prema Aristotelu, djelovanje u skladu s nečijom vrlinom prati trajan osjećaj unutarnje ispunjenosti i zadovoljstva, svojevrsno blaženstvo, takozvana eudaimonia.
Današnji, moderan okvir za proučavanje ljudskih vrlina sastoji se pak od 24 snage grupirane u šest vrlina, a temelji se na znanstvenim istraživanjima.

Mnogi psiholozi, piše Nikola Greb u prvom dijelu knjige, dio su svog rada posvetili ljudskim vrlinama, no najvažniji kamen temeljac današnjoj pozitivnoj psihologiji udario je pokret humanističke psihologije na čelu s Abrahamom Maslowom i Carlom Rogersom.
Klinički psiholog i psihoterapeut Carl Rogers tvrdio je kako pojedinac, kao rezultat interakcije s okolinom i drugim organizmima, kreira svoj doživljaj sebe – self, pri čemu je taj doživljaj kontinuiran i stabilan, ali promjenjiv.
Svaki organizam ima jednu osnovnu tendenciju – aktualizirati se.
Pojedinac je, objasnio je, spreman učiti i mijenjati svoja uobičajena ponašanja samo u sigurnom okruženju, zbog čega je posebno naglašavao važnost bezuvjetnog prihvaćanja i podrške klijentu u terapeutskom odnosu.

Rogers je definirao i "potpuno funkcionalnu osobu": otvorena je prema iskustvu, živi svaki trenutak u potpunosti, vjeruje u svoju prosudbu, svjesna je da je ona, a ne okolnosti, odgovorna za svoje ponašanje, kreativna je, djeluje konstruktivno u svim situacijama, živi bogat i potpun život – što znači da doživljava i užitak i bol, i ljubav i odbačenost, i strah i hrabrost intenzivnije od prosječne osobe te na taj način raste i ostvaruje svoje potencijale.
Slično je smatrao i Abraham Maslow čiji je najvažniji doprinos psihologiji piramida ili hijerarhija ljudskih potrebe: najprije moraju biti zadovoljene one biološke, potom potreba za sigurnošću, pripadanjem, poštovanjem i tek na kraju slijedi samoaktualizacija koju je definirao kao stanje mira i razumijevanja koje nastaje kada pojedinac koristi svoje potencijale i interese na najbolji mogući način.
Dok je Rogers naveo 19 karakteristika potpuno funkcionirajuće osobe, Maslow je opisao samoaktualiziranu osobu s njih 17.
Kao ni Rogers, ni Maslow nije proveo istraživanja kojima bi dokazao svoju teoriju, no ona se pokazala u suštinu točnom.

Najjednostavnije rečeno, nastavlja Greb, pozitivna psihologija je znanstveno istraživanje uobičajenih ljudskih snaga i vrlina, a njezinim ocem smatra se Martin Seligman koji je 1998.
postao predsjednik Američkog psihološkog društva te službeno započeo pokret pozitivne psihologije – on naglašava ono što je dobro u ljudima, a ne ono što je loše.
Pozitivna psihologija ne nameće imperativ da stalno moramo misliti pozitivno i biti sretni, ali proučava takva stanja i trudi se razviti tehnike koje će nam omogućiti da ih češće doživljavamo.
Za razliku od humanističke psihologije koja smatra da su ljudi u osnovi dobri, pozitivna psihologija i dobro i zlo promatra kao sastavne dijelove ljudske prirode.

Autor je u pisanju ove knjige koristio VIA klasifikaciju prema kojoj su 24 ljudske snage grupirane u šest temeljnih vrlina: mudrost i znanje, odvažnost, humanost, pravednost, umjerenost i transcendentnost.
Vrlinu mudrosti i znanja čine kognitivne snage, a uključuje znatiželju, kreativnost, sposobnost prosuđivanja, ljubav prema učenju i mudrost.
Odvažnost pak čine emocionalne snage, a uključuje hrabrost, upornost, iskrenost i entuzijazam.
Sve vrline prema VIA klasifikaciji su nadkulturalne.
Da bi se uopće kvalificirale za vrline, moraju imati i svoju jasnu suprotnost te  imati moralnu vrijednost.
Ljudske vrline i snage su interaktivne i međusobno ovisne, a da bismo nešto obavili, najčešće nam treba više od jedne.

Smisao ove knjižice je osvijestiti naše vrline i snage, osnažiti one koje već imamo, razviti one koje nam dosad možda nisu bile jača strana.
U tom kontekstu, najbitnijima mi se čine upravo zadaci koje autor psiholog postavlja pred čitatelja nakon što ih upozna s nekom znanstvenom činjenicom iz područja psihologije.
Primjerice, znanstveno je dokazano da ljudi nekad lažu jer se žele uklopiti i jer vjeruju da je grupa bolje informirana od njih pa ponavljaju očite neistine.
Nikola Greb čitatelju postavlja zanimljiv zadatak, bez osude a za vježbu: "Koliko često lažeš? Sutra zapiši svaki put kada nešto slažeš ili ne kažeš punu istinu.
Koje su najčešće laži koje govoriš? Zbog čega sve lažeš? Koliko si iskren prema samom sebi?"

Svi ti zadaci u knjizi su označeni zelenim pravokutnikom i naslovljeni s "Razmisli i djeluj".
Postavljeni neosuđujuće, bez vremenskog okvira u kojem se nešto mora postići, bez inzistiranja na "uspjehu", čitatelja usmjeravaju da sebe bolje upozna i da u sebi otkrije i imenuje unutarnje resurse.
Naše su glave doista strojevi, koji često buče i ruminiraju, zatrpavaju nas bespotrebnim informacijama, samoosudama ili pretjeranim očekivanjima.
Čini se pametnim i blagotvornim pokušati drukčije: najprije činom dobrote i razumijevanja prema samome sebi, a onda polako i ustrajno prema društvu.
Tako se rađa promjena.
 
 
Diane Setterfield
Bila jednom jedna rijeka
Tanja Tolić
Koliko sporo srce može kucati? Stotinu udaraca u minuti sasvim je uobičajeno.
Šezdeset je opasno.
Četrdeset može biti kobno.
Jedan otkucaj u minuti? Pa...
bolničarka i primalja Rita Sunday nikad nije čula da je puls djeteta pao na manje od četrdeset u minuti.
Osim kad padne na nulu.
Djevojčica od koje četiri godine što ju je ranjeni stranac unio na zimski solsticij u gostionicu "Labud" kraj Temze bila je očito mrtva, osim što se ubrzo ispostavilo da je ipak živa, s jednim otkucajem u minuti.
To nije moguće, govori sebi Rita.
Ali ako nije moguće da je živa i nije moguće da je mrtva, što je bila? 

Godina je 1887.
i priča o nevjerojatnom uskrsnuću brzo će se proširiti.
Tko je djevojčica? Odakle dolazi? Tko su joj roditelji? Na to pitanje ona sama ne može dati odgovor jer je nijema, no toliko je mila i dobra, čudesno privlačna, da je svi koji je upoznaju požele prisvojiti.
Možda je ona prije dvije godine oteta kći imućnog para Vaughan? Ili je unuka crnog Roberta Armstronga i njegove supruge bjelkinje Bess, netipičnog para zemljoposjednika koji je netom saznao da im je njihov problematični sin zatajio postojanje vlastite kćeri? Na nju pravo uporno polaže i župnikova domaćica Lily White, neobično i povučeno čeljade, uvjerena kako joj se vratila mlađa, davno izgubljena sestra.

Novi, treći po redu roman Diane Setterfield, "Bila jednom jedna rijeka" (Vorto Palabra, prijevod Marta Kovač), misteriozna je viktorijanska priča, atmosferom nalik njezinu prvom romanu "Trinaestoj priči" koji je od objave 2006.
godine doživio dvadeset šest izdanja, prodan u više od tri milijuna primjeraka i objavljen u trideset osam zemalja.
"Priča" je bila gotičke atmosfere, sjajnog zapleta i napete radnje, zbog čega je i dan-danas jedan od romana koji hrvatski čitatelji najviše preporučuju usmenom predajom.
"Rijeka" je ne samo na tom tragu, nego (meni) još i bolja: priča o djevojčici koja je oživjela vrlo je kompleksna, složene unutarnje strukture, ali je ispričana toliko pitko i toliko se lako čita (guta!) da se čini kako Setterfied nije dizala nikakav teret pišući.
No pokušajte prepričati sadržaj i osnovne motive u nekoliko rečenica i sve će vam biti jasno: ne ide to baš tako lako, što u ovom slučaju znači da je u pitanju dobro štivo!

Kako objašnjava u jednom intervjuu, polazišna točka za pisanje romana autorici su bila dva snažna klasična mita: onaj o Orfeju koji odlazi u podzemni svijet kako bi vratio voljenu Euridiku i, drugi, o božici Demetri koja šalje Hermesa po svoju kćer Perzefonu.
Fascinirale su je, kaže, te drevne priče o povratku iz svijeta mrtvih, no kako su njezini junaci u romanu "Bila jednom jedna rijeka" većinom obični radnici, vezani radom uz Temzu, koji slobodno vrijeme krate pričajući priče u "Labudu", za njih je stvorila vlastitu verziju mita: o lađaru Tihom, nalik Haronu iz Hada, koji ljude prevozi na drugu stranu rijeke kad im je vrijeme da idu, a ako nije, sigurno ih vraća na obalu.


Naime, u romanu "Bila jednom jedna rijeka" mnogo se toga polaže u postojanje "druge strane".
Na početku romana, u epigrafu, autorica čitatelja upućuje da se uzduž granica ovoga svijeta nalaze drugi (svjetovi).
"Postoje mjesta na kojima je moguće prijeći.
Ovo je jedno od njih", kaže.
Kakvi su to drugi – stvarni i simbolički – svjetovi, tema je ovoga romana koji nije bez razloga smješten u viktorijansko doba (što ga klasificira kao moderan viktorijanski ili neoviktorijanski roman).
Vrijeme je to u kojem još nije odumrlo vjerovanje u riječne vile što znaju pri porodu krasti ljudsku djecu i podmetati svoju, ali istodobno bujaju prirodne i medicinske znanosti.
Paradoks je da likovi u knjizi vjeruju u vilinsku djecu i lađara Tihog, ali o upravo objavljenoj Darwinovoj knjizi "Podrijetlo vrsta" i ideji da je "čovjek postao od majmuna" razgovaraju kao o najvećem apsurdu za koji su ikad čuli.
Uskrslo dijete je možda Božje čudo, dokaz vjere što prima teške udarce krajem 19.
i početkom 20.
stoljeća, a možda za povratak među žive postoji i znanstveno objašnjenje.


Kako je ovo roman koji nose likovi iz siromašnijeg sloja – radničke klase, a i oni koji nisu radnici nego imućni ili zemljoposjednici također su izvan viktorijanskog obiteljskog standarda jer su osebujnih ličnosti, imamo i priču u kojoj žene imaju jako puno slobode.
Kao i "Trinaestu priču", i roman "Bila jednom jedna rijeka" većinom nose dojmljivi ženski likovi.
Primjerice, vlasnica "Labuda" je Margot Ockwell.
Pred zakonom se zove Margot Bliss, jer je udana, ali zakon ne vrijedi u "Labudu" koji njezina obitelj – preciznije čitav niz žena – posjeduje otkako krčma postoji.
Bolničarka i primalja Rita odbila se udati i postati majka, sva se posvetila medicini i znanosti.
Bess Armstrong udala se pak za crnca – moralnog, dobrog čovjeka viktorijanskoga doba – i ima sposobnosti "vidjelice": njezino neobično, razroko oko, kad makne s njega povez, može iščitati pravi karakter osobe u koju gleda.


Ni Helena Greville, prije nego što se udala, nije bila viktorijanski ideal, "anđeo u kući": da bi se ta neustrašiva djevojka, gusarica kako je otac zove, uopće udala za gospodina Vaughana, morao joj je obećati da će i u novom domu imati čamac i moći veslati.
Jedan od sporednih likova u romanu, gospođa Constantine, jedna je od prvih psihologa, novo zanimanje toliko začudno da je gospodin Vaughan uvjeren kako je zapravo dobio preporuku za vračaru ili medija.
Između redaka doznajemo da je ona ustvari studirala u Americi, vjerojatno kod psihologa Williama Jamesa, brata pisca Henryja Jamesa, oca američke psihologije i preteče Freudu.
James je predavao psihologiju na Harvardu od 1875.
godine, a slavna je njegova izreka kako je "prvo predavanje o psihologiji za koje je čuo bilo ujedno ono koje je sam održao".

No "Bila jednom jedna rijeka" najviše je posveta rijeci i čaroliji pripovijedanja, a to dvoje ima mnogo više poveznica nego što se možda na prvu čini.
Posveta rijeci zato što Diane Setterfield živi pored Temze i često uz nju šeće kad zapne s pisanjem.
Ako i ne uspije razriješiti dvojbu, barem se nadiše zraka, kaže.
Početak Temze, piše u romanu, nije početak – ili bolje rečeno, on samo nama izgleda kao početak.
"Za Temzu koja teče na sjever, jug, istok i zapad, da bi naposljetku otišla na istok, koja pomalo istječe na jednu i drugu stranu dok napreduje, koja teče polako baš kao i brzo, koja se isparava u zrak dok krivuda prema moru, pokret je važniji od početaka.
Ako ima početak, on se nalazi na nekom mračnom, nedostupnom mjestu."

Što je ujedno i odlična definicija priče.
U vrijeme kad se događa ova pripovijest, "Labud" u Radcotu je tek jedna od mnogih gostionica uz gornji tok rijeke Temze i iako ste se mogli napiti i najesti u svakoj od njih, "Labud" se odlikovao nečim drugim – onamo se išlo slušati priče.
Često bi tamo nastao opći metež dok se raspravljalo o priči, dok su se tražili dijelovi koji su nedostajali, pokušavalo popuniti praznine.
Pripovijedanje se u "Labudu" shvaćalo krajnje ozbiljno i postojali su standardi, a kad bi netko skrenuo od kanona, prijestupnika bi se uz prijekorne poglede i naškubljena usta odvodilo u stranu kako bi mu se objasnile neke stvari.
Setterfield kaže kako je željela ovim romanom istražiti i načine na koje ljudi koriste pripovijedanje da bi povratili red nakon što se dogodi nešto što uznemiri njihov prijašnji način gledanja na stvari.
A viktorijansko doba, sa svojim novim i starim pogledima na svijet, činilo se upravo idealnim.

Kao što vidite, kružila sam okolo-naokolo kako ne bih otkrila ništa o radnji.
"Bila jednom jedna rijeka" je također i ona vrsta romana koji u srcu nosi izvrsno ispričanu priču, one vrste s kojom se želite uvaliti na kauč i izgubiti se na nekoliko sati, istinski uživajući u čitanju.
Treći roman Diane Setterfield pritom nije "lako" štivo iako se lako čita: njegova kompleksnost, ozbiljne teme i snažne reference nalaze se, nepretenciozno, ispod poklopca motora, zbog čega je "Bila jednom jedna rijeka" zapravo knjiga za svaku vrstu čitatelja.


 
 
Guzel Jahina
Volgina djeca
Tanja Tolić
Prvi roman Guzel Jahine, ovogodišnje gošće pulskog sajma knjiga, bio je onaj sretan spoj za nakladnika i autora koji se rijetko događa – autorica je hrvatskoj čitateljskoj publici, kao i uostalom svjetskoj, bila nepoznata debitantica, ali je imala dobru priču, dijelom inspiriranu životom njezine bake Tatarke koja je bila jedna od raskulačenih i prognanih za vrijeme Staljinova režima, pa je "Zulejha otvara oči", uz to izvrsno napisana, praktički preko noći postala hit kod čitatelja najviše usmenom preporukom.
Dobila je uz to i odlične kritike, a potom i cijeli niz nagrada, među njima i prestižnu rusku "Veliku knjigu".

Nagradom "Velika knjiga" ovih je dana ovjenčan i drugi roman Guzel Jahine, "Volgina djeca" (Hena com, 2019., prijevod Tatjana Radmilo), koji se također oslanja na povijesnu građu.
U 18.
stoljeću ruska carica Katarina Velika, porijeklom Njemica, manifestom je pozvala strance da nasele puste teritorije Ruskog Carstva.
Obećala im je državljanstvo, zemlju za obrađivanje, a zadržali bi pravo na materinski jezik i kulturu.
Njezinu pozivu najviše su se odazvali Nijemci, pa je od 1764.
do 1773.
godine osnovano 105 kolonija uz donji tok Volge, čime je postavljen temelj za njemačko Povolžje.

Kronike preseljenja njemačkih seljaka u Rusiju pripovijedale su o danima kad su prvi kolonisti stigli brodovima u Kronstadt na poziv carice Katarine.
Monarhinja se u jednom trenutku i sama pojavila na pristaništu ne bi li pozdravila svoje odvažne sunarodnjake.
"Djeco moja!" glasno je uzviknula, šepireći se pred doseljenicima promrzlima od puta.
Taj povik objašnjenje je naziva drugoga romana Guzel Jahine: roman u ruskom originalu nosi upravo taj naslov, koji je u izvrsnom hrvatskom prijevodu Tatjane Radmilo pretvoren u "Volginu djecu", što ima opravdanja – između ostaloga i zato što su djeca, iako ne glavni junaci romana, opet prvi, možda i jedini  motiv djelovanja nosećih likova.
U prvom romanu sve što čini Zulejha čini poradi svog sina Jusufa; u "Volginoj djeci" glavni junak, seoski učitelj Jacob Ivanovič Bach, svoj život u potpunosti podređuje dvoje djece.

Priča počinje 1916.
godine u njemačkoj koloniji Gnadenthal na lijevoj obali Volge kad šulmajster Bach dobije neobičnu ponudu.
Tajanstveni stanovnik s desne obale Volge Udo Grimm uvjeren je da mu je kći glupača pa od Bacha zatraži da učini nešto kako se to ne bi vidjelo jer djevojku ipak treba udati.
Tako Bach upoznaje Klaru Grimm: lekcije iz čitanja i pisanja odvijaju se isključivo tako da je djevojka zaklonjena paravanom, no Klara i Bach ipak uspijevaju više doznati jedno o drugom.
U ovom slučaju doista vrijedi nomen est omen, ime je znak: pored toga što Klara nosi bajkovito prezime, i sama je nalik junakinji iz bajke, djevi uznici, a učitelja "zabavlja" upravo pričanjem priča; Bach pak dobro  "utjelovljuje" – ne znam je li to bila i namjera autorice – jednu od najpoznatijih skladbi istoimenog njemačkog kompozitora, ujedno njegovo posljednje i nedovršeno djelo, "Umijeće fuge".
Fuga je polifonski glazbeni oblik ali i disocijativni poremećaj u kojem osoba naglo i neočekivano bježi iz prijeteće ili nepoželjne životne okolnosti.

Fuga, odnosno bijeg Jacoba Bacha poprimit će neobičan oblik: isključit će se iz svijeta govora – onijemit će, ali će njegov najvažniji alat u godinama koje dolaze postati – riječi.
S lijeve obale Volge preselit će se na desnu; tragičan događaj, koji je posljedica društvenih i političkih promjena ali i prirođene ljudske okrutnosti, ispunit će ga dubokim strahom; u Gnadenthal će se početi vraćati tek kad ga na to prisili glad, ali ne njegova, a hranu će "plaćati" upravo riječima.
Tamo će ga dočekati novo društveno uređenje, najprije radna komuna povolških Nijemaca (1918), a pet godina kasnije i Autonomna Sovjetska Republika Povolških Nijemaca, čiju je uredbu o osnivanju potpisao Staljin.

Staljin je prijeteća prilika što se zlokobno nadvija nad sudbinama likova u oba romana Guzel Jahine – u "Zulejhi" protjeruje raskulačene seljake u Sibir, u "Volginoj djeci" se preko leđa povolških Nijemaca odvija njegova bitka s Hitlerom, no u drugom Jahininu romanu Staljin je i konkretan, utjelovljen lik čiju sudbinu pratimo u poduljim digresijama – od čekanja Lenjinove smrti do "njemačke operacije" u kojoj je, po završnom izvješću, skupno osuđeno 55.005 ljudi po njemačkom pitanju, od čega je najstrože kažnjeno njih 77 posto – što prekidaju pripovijedanje o životu Jacoba Bacha.
Ta je intervencija modernistička, općenito su "Volgina djeca" roman u kojem se Guzel Jahina književno više poigrava nego što je to činila u "Zulejhi" gdje je pripovijedanje bilo čisto i pravocrtno.
Stoga su "Volgina djeca" u većoj mjeri književno djelo, u smislu da Jahina ovdje više eksperimentira i kreativnija je, ali je "Zulejha" bolji roman, odnosno bolje ispričana priča.

U romanu "Zulejha otvara oči" autorica se obilato naslanja na bogati tatarski folklor – mitove, legende i narodne običaje; u "Volginoj djeci" ponešto koristi njemačko naslijeđe Povolžana, ali uglavnom pušta mašti na volju.
Fuga je i u glazbi komplicirana forma – konačni dotjeran i složen oblik dao joj je upravo Johann Sebastian Bach, no Jahina u "slobodnim asocijacijama" ipak nije toliko uvjerljiva, iako vješta jest: njezin magijski realizam stilski je doista lijepa književnost, povremeno opeterećen pretjeranim nabrajanjem, mjestimično raspršen i predugačak što oslabljuje strukturu priče, a kako se ta maštovitost ne oslanja ni na kakav (mitološki) sustav, djeluje pomalo isprazno i meni na momente dosadno – kao dobro napravljena vježba iz literarizacije.

Bach kao junak veći je dio romana izgubljen, što je velika razlika naspram Zulejhi koja se od nepismene i praznovjerne seljanke transformira u snažnu ženu.
Šulmajster je otpočetka ono što bismo kolokvijalno nazvali slabim karakterom – stidljiv i ustrašen ostat će praktički do kraja romana.
U srcu "Zulejhe" strastvena je ljubavna priča, u "Volginoj djeci" ljubav je zaogrnuta radikalnom posesivnošću, šutnjom i nedjelovanjem.
No baš zato su "Volgina djeca" istodobno i uvjerljiviji roman, usprkos manjkavostima pri korištenju fantastičnih elemenata: Bach je vrsta antijunaka kakvima smo okruženi u svakodnevnici, kakvi smo često i mi sami – tko od straha barem jedanput nije zanijemio, tko nije ljubav prešutio jer nije mogao naći riječi kojima bi nadmašio nedostatak djela a vjerno oslikao dubinu osjećaja? Onoliko koliko se Zulejha bori s vanjskim okolnostima, toliko se Bach bori s unutarnjim demonima.
Jedna od najljepših slika u romanu jest kad Bacha noću probudi nevjerojatna lakoća: prva mu je pomisao da je umro, onda shvati da je nešto opipljivo i veliko otišlo iz njegova tijela – napustio ga je strah.

"Volgina djeca" prepuna su ovakvih, instinktivnih slika; bajka su od gotovo 500 stranica kakve su djeci nekad pričali, prije nego što su uplašeni odrasli počeli prekrajati priče i izbacivati dijelove što užasavaju i izazivaju noćne more želeći poštedjeti svoju djecu straha.
Odsustvo straha ne čini nas neustrašivima, ali nas ni njegovo prisustvo ne čini moralnima.
Strah duboko osiromašuje, na duge staze, naoko neprimjetno – otima život i prilike.
 
Hideo Yokoyama
Slučaj 6-4
Tanja Tolić
U krimiću ili trileru glavni junak obično je detektiv, a zločin je glavni sastojak romana, ono oko čega se vrti cijela radnja.
No, u stvarnosti, je li zločin doista toliko poseban istražitelju, s obzirom da se samo time bavi, svaki dan, i tako desetljećima? Hideo Yokoyama (63), jedan od najpopularnijih pisaca krimića u Japanu, uvjeren je da nije.
Pa je stoga napisao roman "Slučaj 6-4" u kojem, umjesto da čitatelja plaši slikama užasnih zločina, na 600 stranica minuciozno rastavlja emocionalni život svojeg glavnog lika, sredovječnog načelnika Jošinobe Mikamija, nekad detektiva a danas voditelja Odjela za odnose s medijima u Policijskoj upravi Prefekture D.

Za "Slučaj 6-4" prvi put sam čula prije tri godine, u trenutku kad je objavljen na engleskom jeziku: britanski i američki mediji pisali su hvalospjeve dotad nepoznatom japanskom piscu, a mnogi su povlačili i paralele sa Stiegom Larssonom, prorokujući Yokoyami jednak uspjeh.
"Slučaj" nije japanska trilogija "Millennium", ne samo zato što nije trilogija, nego samostalni roman; baš ništa im nije zajedničko, osim što je u pitanju krimić koji nadrasta okvire žanra.
Yokoyama nešto ipak duguje Larssonu, neizravno: na večeri u Tokiju glavni urednik britanskog Quercusa, izdavačke kuće koja je objavila Larssona na engleskom, čuo je da je "Slučaj 6-4" iznimno popularan u Japanu i naručio engleski sažetak.
Quercus je potom kupio prava, preveo roman na engleski, a upravo s engleskog na hrvatski, za nakladničku kuću Znanje, roman je prevela Mirjana Čanić.

Hideo Yokoyama nije, dakle, japanski Stieg Larsson, prije bi bio japanski Henry James: cijela radnja "Slučaja 6-4" postavljena je ustvari oko "unutarnje drame moralne svijesti", svi se sukobi odvijaju na psihološkoj razini, a radnja se, slično kao i u Jamesa, razvija metodičkom postupnošću, dileme s višestrukim i proturječnim etičkim smislom – da citiram natuknicu o Jamesu iz Hrvatske enciklopedije – proizlaze iz odnosa među likovima, dramatičnost je prigušena, a iz te emocionalne stišanosti na kraju izrasta skrivena razorna snaga u čovjeku.
Na prvu, čitateljima krimića ovo neće biti dobra preporuka za čitanje, no Yokoyami je uspjelo pomiriti stil i napetost, visoku književnost i žanr: vjerujte, ovako nešto još niste čitali.

Prvi prizor "Slučaja 6-4" odvija se u mrtvačnici: policijski glasnogovornik Jošinobu Mikami došao je sa suprugom Minako pogledati leš djevojke.
Prije nekoliko mjeseci pobjegla im je šesnaestogodišnja kći Ajumi i otada bračni par Mikami potiho obilazi japanske policijske mrtvačnice kako bi utvrdili je li im kći ipak živa.
Zašto ne puste u javnost fotografiju i dentalni karton djevojke, pita Mikamija njegov šef, to bi ipak majku poštedjelo užasa identifikacije.
No Mikami, ubrzo doznajemo, to ne može učiniti iz poštovanja prema kćeri: mala je pobjegla iz gnjeva prema lijepoj majci i očaja što je naslijedila očevo lice nalik onome vodorige; u tjednima prije bijega, nakon što su joj liječnici postavili dijagnozu dismorfofobije, objavila je da želi razderati to svoje lice, želi ga uništiti, želi sve na licu operirati.
Iza lica tvrdog policajca krije se osjetljivi otac: i u bijegu štiti dostojanstvo ružne kćeri.

Na poslu mu ne ide ništa bolje: lokalni novinari upravo su objavili rat njegovu odjelu jer je Mikami odbio odati identitet trudne vozačice koja je nesretnim slučajem pregazila starca u njihovoj prefekturi.
Mediji Mikamija odluče kazniti tako što će ignorirati važan događaj – za tjedan dana u inspekciju iz Tokija dolazi glavni policijski komesar, što je nesvakidašnji događaj, jer je komesar policiji ono što je car Japanu: ima gotovo božanski status.
Mikami, neprekidno rastrgan između detektiva kojima je nekad pripadao i administracije kojoj je sada odgovoran, dobije zadatak da organizira komesarov posjet obitelji djevojčice Šoko, otete i ubijene prije četrnaest godina.
To je Slučaj 6-4, kodno ime za jedini zločin koji policajci iz Prefekture D nikad nisu uspjeli riješiti, a kako stvari stoje vjerojatno ni neće jer za godinu dana nastupa zastara.

Preokret – i tu započinje radnja – nastaje u trenutku kad otac ubijene djevojčice odbije posjet komesara.
Mikami shvaća da je policija oca nekako iznevjerila pa kreće u istragu kako bi doznao što se točno dogodilo, čitavo vrijeme na vratu imajući novinare koji postaju sve agresivniji, zbog čega cijele dane provodi u uredu i na terenu pregovarajući i moleći za suradnju.
Istodobno, Mikamijeva supruga u posljednjih mjesec dana dramatično se povukla u sebe, odbija izlaziti iz kuće: prije tri tjedna dogodio im se prvi "nijemi poziv", netko je nazvao i samo šutio u slušalicu, Minako je uvjerena da ih je zvala kći i ne želi ni na sekundu ostaviti telefon bez nadzora...

Ovo što sam vam prepričala prvih je pedesetak stranica romana, preostaje ih još više od pet stotina na kojima Yokoyama gradi onu unutarnju dramu moralne svijesti.
Mikami je rastrgan: ne želi raditi u administraciji, detektivi su toliko posvađani s policijskom birokracijom da onaj koji radi za njih ima status otprilike kao kriminalac, kao "da ima policijski dosje", ali među detektive se ne može vratiti kad mu istekne mandat glasnogovornika ako mu administracija to ne odobri.
Ucijenjen je i time što, zahvaljujući načelničkom položaju, 260 tisuća policajaca traga za njegovom nestalom kćeri – odbije li poslušnost svojem šefu, a njegovi zahtjevi postaju sve čudniji i na štetu kriminalističkih istraga, Mikami će po kazni završiti u nekoj provinciji, a njegova supruga, što danonoćno stražari pored telefona, odbit će poći s njim.

Ovako prepričano, zvuči kao da Yokoyama dosađuje čitatelju na petsto stranica, no "Slučaj 6-4" ne može se prestati čitati, upravo zato što autor čitavu dramatiku gradi na psihološkoj i društvenoj dinamici likova povezanih zločinom otprije četrnaest godina, a njih ima puno i mnogima prezimena počinju na slovo M.
Pisac je taktiku, kako je objasnio svojedobno u intervjuu The New York Timesu, namjerno odabrao: "Da biste opisali osjećaje i strasti glavnoga junaka, potrebna vam je velika organizacija, poput velikog oceana u kojem sam junaka pustio da pliva".
"Sve organizacije", piše Yokoyama koji je desetak godina radio kao novinar crne kronike, "bile su iste, pa tako i policija.
Uspinjali ste se na vrh najprije stjecanjem kontrole nad financijama, a zatim ljudima."

Ako isključimo leš djevojke na početku romana, u "Slučaju 6-4" nema nijednog drugog mrtvaca, ali mnogo je metaforičkih leševa koji ostaju iza onih što se uspinju do vrha piramide, do komesara.
Mikami polako sklapa komadiće priče, postaje jasno što se doista dogodilo prije četrnaest godina kad je i sam bio jedan od detektiva što su radili na Slučaju 6-4, no što je s njegovom kćeri, Ajumi? Unutarnja borba oko Ajumina bijega frenetična je i strašna na svakodnevan način, Mikami se neprestano preispituje u čemu je pogriješio, što je krenulo krivo, kako mu je supruga, je li taj dan išta jela, a to je snažna identifikacijska karta za čitatelja: tko od nas nije proveo barem jedno razdoblje u životu radeći svoj posao i istodobno misleći o nekoj kućnoj tegobi, vjerojatno ne bijegu djeteta, ali možda bolesti, gubitku ili smrti bližnjega?

U Japanu je taj pritisak što ga stvara disbalans svakodnevne odgovornosti i nadljudskog osjećaja za čast nemjerljivo teži; uzrokovan je specifičnom kulturom u zemlji koja je dugo živjela u izolaciji od ostatka svijeta, praktički u polufeudalnom sustavu.
Mikami pati od vrtoglavica, brzo postane jasno da su psihološki uzrokovane toksičnim osjećajem krivnje, kad se prisjeti neuspjeha oko Slučaja 6-4 utroba mu se zapali od srama, negdje oko polovice romana priče o otetoj / mrtvoj / pobjegloj djeci pomiješaju mu se.
Iako osvijesti da nikad nije bio osobito brižan suprug a ni otac, nastavlja neumorno raditi jer, paradoksalno, policijski posao koji mu je čitav odrasli život bio važniji od obitelji sada se čini kao jedini način da tu obitelji spasi.

Svi muškarci u "Slučaju 6-4" takvi su muškarci, tipski: čast je najvažnije što imaju, čak i kad su potpuno beskrupulozni.
To u čitatelju, barem zapadnjačkom, budi mnogo veću jezu od zločina koji roman istražuje jer osjećaj časti povezan je s time kakav dojam netko ostavlja, kako se u javnosti ponaša i prikazuje.
U slučaju Mikamijeve obitelji taj društveno stvoreni balast slomio se na njegovoj kćeri, doslovno i prizemno: ona doista želi "samo izgledati", biti lijepa, od časti je ostalo samo lice, obraz.
U pauzama uredskih intriga Mikami se pita je li možda televizijski sadržaj potaknuo Ajumi na mržnju prema vlastitom izgledu, je li on uzrokovao, kako je liječnik rekao, tjelesni dismorfni poremećaj.
"Sve one zabavne emisije, sve one reklame.
Svi ujedinjeni u isticanju važnosti izgleda.
Ništa drugo nije bilo važno: ako dobro izgledaš, dobro ćeš proći u životu.
Muškarci će te obožavati.
Vrata će se otvarati.
Tvoj će život biti jedna velika zabava, govorili su, mameći te, zvučeći vjerodostojno dok su tvrdili da naprosto svi tako žive."

Ajumi je, doznajemo, prije bijega nametnula sebi drastičnu izolaciju: najprije se počela skrivati od fotoaparata, potom je počela odbijati izlaziti iz kuće s Mikamijem i izbjegavala je sjediti pokraj Minako, zatim je prestala ići u školu, počela potpuno odbijati izlazak iz kuće i naposljetku se povukla u svoju sobu na katu.
Dane je provodila u krevetu krijući se pod plahtama.
Zamijenila je dan za noć pa je noću bdjela, a na spavanje bi odlazila kad bi se vani promolila danja svjetlost.
Počela je objedovati sama u svojoj sobi i skrivati lice kad god bi se povremeno spustila u prizemlje.
Okretala bi glavu na desnu stranu, prema zidu, dok bi se šuljala hodnikom ili uza zidove dnevne sobe, jer je mislila da joj je desna strana lica ružnija.

Tijekom istrage otmice i ubojstva pred zastarom Mikami naleti na još gori slučaj, punokrvni hikikomori – jedan od bivših istražitelja zatvorio se u sobu u roditeljskoj kući i iz nje ne izlazi i ni sa kim ne komunicira već četrnaest godina.
Hikikomori se ne smatra psihijatrijskim, nego društvenim poremećajem: u pitanju je ekstreman oblik socijalne fobije, pretežno među mladićima, koji se zatvaraju u svoje sobe kao u samostan ili tvrđavu i odbijaju kontakt čak i s bliskim članovima obitelji.
To je Mikamiju moguće ključni svjedok, pa na pritisak zbog sukoba s novinarima, dolaska komesara, svađe detektiva i administracije, kćerina bijega i ženine depresije, naliježe još jedan teret: glasnogovornik mladiću satima šapuće u telefonsku slušalicu, pokušava ga nagovoriti da mu kaže što se dogodilo na dan otmice, isprva zato da bi doznao važne informacije, poslije jer mu pokušava spasiti život.

Minako, supruga, ta je koja ga potakne na nesebičan čin.
"Moguće je da je nikad nismo razumjeli kako treba, ma koliko se trudili.
Ne znači da joj možemo čitati misli samo zato što smo njezini roditelji", kaže mu jedne noći dok raspravljaju o Ajumi i o mladiću/muškarcu zatvorenom u sobi, uočavajući sličnosti u tome kako se brane od okrutnog svijeta.
"Samo se pitam...
treba li Ajumi nekog drugog.
Nekog osim nas.
(...) Nekoga tko mora postojati ondje vani.
Nekoga tko je spreman prihvatiti Ajumi kakva jest, tko je neće pokušati promijeniti na ovaj ili onaj način.
(...) Dovoljno je da je živa.
Ne mora biti naša kći."

Može li Mikami izvući mladića iz sobe? Je li Ajumi živa, hoće li se vratiti kući? Što se dogodilo na dan otmice, a da otac ubijene Šoko zamjera policiji? Treba li novinarima otkriti identitet trudnice koja je usmrtila pješaka? Kako da se postavi u sukobu kriminalističkih istraga i administracije, na čiju stranu da stane? I tko je, napokon,  otmičar i ubojica što izmiče policiji već četrnaest godina? Na sve to će Hideo Yokoyama odgovoriti do posljednje stranice romana: štreberski slijedeći pravila žanra detektivskog romana, opsesivno  inzistirajući na svom sporom tempu, a da nijednom nije uspavao čitatelja, baš suprotno.
Nećete, naime, puno spavati dok čitate "Slučaj 6-4".
 
 
Clayborne Carson (urednik)
Martin Luther King - autobiografija
Tanja Tolić
Problem autobusa bila je jedna od bolnih točaka u Montgomeryju.
Vozači autobusa crnačke putnike nazivali su "crnčugama", "crnim majmunima" ili "crnim kravama".
Crnački putnici ulazili bi na prednja vrata kako bi platili kartu, a zatim bi morali sići i ukrcati se na stražnja vrata.
Često bi se događalo da bi autobus krenuo i prije nego što bi se crnački putnik, s plaćenom kartom, stigao ukrcati.
Ako bi uspjeli ući u autobus, crnački putnici nerijetko bi stajali pored praznih sjedala.
Nije bilo važno je li neki bijelac ušao u autobus, a autobus bio pun crnaca - ti crnački putnici nisu smjeli sjesti na prva četiri sjedišta zato što su bila rezervirana za bijelce.
Ako bi na rezerviranim sjedalima bili  bijelci, a u autobus se ukrcalo još bijelaca, tada bi crnci koji su sjedili na "slobodnim" sjedištima morali ustati i prepustiti mjesta bijelcima.
Ako bi odbili tako postupiti, bili bi uhićeni.

Prvog prosinca 1955.
godine Rosa Parks odbila se premjestiti kad je vozač autobusa zatražio da ustane i prijeđe straga.
Parks je  sjedila u prvome redu nerezerviranog odjela.
Sva sjedišta bila su zauzeta i da je Rosa Parks poslušala vozačevu naredbu, bila bi ustala i svoje mjesto prepustila bijelome putniku koji je upravo ušao u autobus.
Tiho, smireno i dostojanstveno odbila se premjestiti.
Uslijedilo je uhićenje, a potom i početak onoga što će postati poznato kao pokret za Montgomery koji će baptističkog svećenika Martina Luthera Kinga prometnuti u aktivista za građanska prava i jednog od najvećih vođa za prava američkog crnačkog stanovništva.

Autobusni bojkot u Montgomeryju potrajao je gotovo godinu dana, za vrijeme prometne gužve pločnici su bili prepuni radnika koji su strpljivo išli na posao i vraćali se kući, ponekad prelazeći i šesnaest kilometara.
Duh prosvjeda toliko se duboko uvukao u život ljudi da su ponekad radije pješačili, čak i kad im je prijevoz bio na raspolaganju, i nakon što je osnovana flota osobnih automobila kojom su se crnci koristili umjesto autobusa.
Hodanje je mnogima predstavljalo simboličku važnost.
Jednom je vozač iz flote zastao pored starije žene koja se kretala s vidljivim naporom.
"Bako, upadajte", rekao je, "ne morate hodati." Odmahnula mu je.
"Ne hodam zbog sebe", odvratila je, "hodam za svoju djecu i svoje unuke." I pješice produžila kući.

O tom povijesnom događaju možemo sada čitati iz prve ruke, doslovce preko groba.
Nakladnička kuća Planetopija nedavno je objavila knjigu "Martin Luther King - autobiografija", u prijevodu  Petra Vujačića.
Riječ je o izuzetnom uredničkom pothvatu Claybornea Carsona: King, naime, nikad nije napisao ni objavio autobiografiju, nego je Carson sastavio kronološku povijest Kingova života na temelju njegove tri knjige, brojnih napisa i eseja, govora, propovijedi, pisama i neobjavljenih rukopisa kojima je pak dodao odlomke iz stotina dokumenata i snimaka, među njima i brojne izjave koje nisu bile predviđene za objavljivanje, a kamoli unutar autobiografije.
Carson je profesor povijesti, generalni urednik savjetnik centra King Legacy te osnivač i direktor instituta za istraživanje i obrazovanje koji nosi Kingovo ime a djeluje pri Sveučilištu Stanford.
Supruga pokojnog Kinga, Coretta Scott King koja je preminula 2006.
godine, pozvala je Carsona 1985.
godine da vodi dugoročni projekt uređivanja i objavljivanja kapitalnog djela, Kingove ostavštine nazvane jednostavno The Paper of Martin Luther King, Jr.
Kao rezultat rada na tom projektu nastale su i mnoge knjige, među njima i ova.

Rezultat tog iscrpnog rada pristupačniji je uvid u Kingove spise i zabilježene izjave - inače dostupne samo šačici specijalista za Kinga, no više od toga, Carson "oživljava" Kinga - čitatelj nema osjećaj da svjedoči Kingovu životu iz druge ruke, nego da jasno čuje glas i poruke jednog od najboljih govornika ikad.
U knjizi su tako sabrani neki od najpopularnijih Kingovih govora i propovijedi, poput "Ja imam san", "Tambur-major", "Koliko dugo? Ne dugo", propovijed iz Ebenezera 5.
studenoga 1967.
koja je, na zahtjev njegove udovice, puštena na Kingovu pogrebu i meni najdraže njegove riječi zabilježene u pismu iz birminghamskog zatvora u kojem snažno sažima sav jad crnaca s američkog Juga i potrebu da se neodgodivo djeluje.

Početkom travnja 1963.
King je u zatvoru, u samici, kad mu netko dostavi novine - unutra je oglas koji su objavila osmorica klerika iz Alabame, predstavnici svih važnijih religija u američkoj naciji, svi redom bijelci.
U oglasu kritiziraju Kingove nenasilne demonstracije, nazivaju crnce ekstremistima, proglašavaju ih prijestupnicima koji vjeruju u anarhiju i pozivaju da prekinu prosvjede.
King im 16.
travnja odgovara dugačkim pismom u kojem, između ostaloga, piše: "Možda je lako onima koji nikad nisu oćutjeli oštre strelice segregacije reći: 'Čekaj.' ...kad putujete zemljom i morate iz noći u noć spavati u neudobnim zakucima automobila zato što vas ne prihvaća ni jedan motel; kad vas svakodnevno ponižavaju oni odvratni natpisi 'bijelci' i 'obojeni'; kad vam ime glasi 'Crnjo', krsno ime 'Momak' (bez obzira na godine), a prezime 'John'; kad se nitko vašim suprugama i majkama ne obraća s 'gospođo'; kad vas danju i noću muči spoznaja da ste crnac koji neprekidno titra na prstima i ne zna što ga čeka; kad vas more unutarnje zebnje i vanjski prijezir; kad se vječito borite s razornim osjećajem da ste 'nitko' - onda ćete shvatiti zašto nam je bilo teško čekati.
(...) Segregacija, poslužimo se riječima židovskog filozofa Martina Bubera, odnos 'ja ti' zamjenjuje odnosom 'ja ono' i u konačnici osobe svodi na status stvari.
(...) Nikada ne smijemo zaboraviti da je sve što je Adolf Hitler činio u Njemačkoj bilo 'zakonito', a da je sve što su mađarski borci za slobodu činili u Mađarskoj bilo 'nezakonito'."

Tijekom studentskih dana King je prvi put pročitao esej Henryja Davida Thoreaua "O građanskome neposluhu".
Njegova novoengleska hrabrost kojom je odbio platiti poreze i otišao u zatvor radije nego da podrži rat koji bi područje robovlasništva proširio u Meksiko, bio je Kingu prvi dodir s teorijom nenasilnog otpora.
Oduševljen idejom odbijanja kolaboracije sa sustavom zla, bio je  toliko dirnut da je djelo pročitao nekoliko puta.
Sve je čvršće vjerovao kako je nesuradnja sa zlom moralno jednako obvezujuća kao i suradnja s dobrim, a to se njegovo uvjerenje učvrstilo što je više čitao o Ghandiju.
"Gandhi je vjerojatno bio prvi čovjek u povijesti koji je Isusovu etiku uzvisio iznad puke interakcije pojedinaca na moćnu i učinkovitu društvenu silu velikih razmjera.
Ljubav je Ghandiju bila moćno sredstvo društvene i kolektivne preobrazbe.
U njegovu isticanju ljubavi i nenasilja otkrio sam metodu društvene reforme za kojom sam tragao."

Godine 1954.
dovršio je formalno obrazovanje u kojem su se raspršene intelektualne silnice fokusirale u pozitivističku socijalnu filozofiju.
Jedan od temelja te filozofije bilo je uvjerenje da je nenasilan otpor jedno od najmoćnijih oružja dostupnih potlačenima u borbi za socijalnu pravdu.
Zanimljivo, piše u knjizi, u to je vrijeme raspolagao samo intelektualnim poimanjem te pozicije, bez imalo čvrste odlučnosti da je preobrati u socijalno učinkovitu situaciju.

No to će se promijeniti kad prihvati mjesto pastora u baptističkoj crkvi na Aveniji Dexter u Montgomeryju, kamo se preselio sa suprugom Corettom ubrzo nakon vjenčanja, i razviti u uvjerenje kako iskrenost nije dovoljna da bi netko bio propovjednik.
"Svećenik mora istodobno biti i iskren i promišljen...
također smatram da svećenik mora iskreno vjerovati.
Za propovjedaonicama je i previše svećenika koji prodaju šarene laže, a premalo onih koji imaju duhovnu snagu.
(...) Iznad svega propovijedanje sagledavam kao dvojak proces.
S jedne strane moram pokušati promijeniti dušu pojedinca kako bi se time promijenilo njihovo društvo.
S druge pak moram pokušati promijeniti društvo kako bi u duši pojedinca došlo do promjene.
Dakle, moram razmišljati o nezaposlenosti, getima i ekonomskoj nesigurnosti.
Ja sam iskonski zagovornik socijalnog evanđelja.
(...) Kršćanin uvijek treba ustati i buniti se protiv nepoštena odnosa prema siromašnima."

Bojkot autobusa sve je promijenio; nakon prve pobjede nad segregacijom u Montgomeryju je utemeljena Konferencija južnih vođa, kasnije poznata kao Konferencija južnjačkih kršćanskih vođa (SCLC), trajna organizacija koja će olakšavati organizaciju djelovanja lokalnih prosvjedničkih skupina, a Martin Luther King izabran je za predsjednika.
Poslije je zapisao kako je "Montgomery bio prvi bljesak organizirane, dugotrajne masovne akcije i nenasilnog otpora protiv južnjačkog načina života" i da je "nemoguće razumjeti bojkot autobusa u Montgomeryju ne shvaćajući kako se na Jugu pojavio novi crnac s novootkrivenim dostojanstvom i sudbinom".

Slijedi pokret u Albanyju 1961.
godine, poraz koji će SCLC-u poslužiti kao primjer kako ne raspršiti borbu protiv segregacije i na čijim će greškama naučiti lekciju za kampanju u Birminghamu dvije godine kasnije.
Crnačka beba u Birminghamu u to se vrijeme mogla roditi samo u segregiranoj bolnici, a roditelji su joj vjerojatno već živjeli u getu.
To je dijete moglo pohađati samo crnačku školu.
Djetinjstvo je provodilo u igri, ali na ulici, jer su parkovi za "obojene" bili loše opremljeni.
Kad je savezni sud zabranio segregaciju u parkovima, piše King, otkrijete da je Birmingham radije zatvorio parkove i prodao bejzbolsku momčad nego da ih integrira.
Birmingham je bio prijestolnica segregacije koju će crni nenasilni pokret slomiti u proljeće 1963.
godine, par mjeseci prije ljeta koje će postati povijesno zato što je Amerika  doživjela prvu ofenzivu koju su crnci pokrenuli na svim frontovima.

Tog ljeta 1963.
zbit će se i marš na Washington, 28.
kolovoza, na kojem će King održati svoj slavni govor "Ja imam san".
Na taj je dan više od dvjesto tisuća ljudi, crnih i bijelih, svih vjera, svih statusa, stalo ispred kamenog spomenika Abrahamu Lincolnu.
King ovako piše o tom događaju: "Počeo sam čitati govor.
Okupljeni su sjajno reagirali tog dana, a onda mi je sinulo.
Prošle godine, u lipnju, nakon mirnog okupljanja tisuća na ulicama u središtu Detroita u Michiganu, govorio sam u dvorani Cobo, gdje sam izrekao 'Ja imam san'.
To sam izgovorio već mnogo puta i samo sam shvatio kako to želim iskoristiti upravo sada.
Ne znam zašto.
Nisam o tome razmišljao prije nastupa.
Izgovorio sam te riječi i u tom trenu potpuno skrenuo s rukopisa kojem se više nisam vraćao."

Tri mjeseca kasnije ubijen je predsjednik John F.
Kennedy, događaj koji je King označio ne samo kao ubojstvo čovjeka nego i cijele mreže iluzija.
Ubojstvo je "razorilo mit da je mržnju i nasilje moguće hermetički zatvoriti te se njima koristiti samo protiv nekih.
Odjednom se razotkrila istina da je mržnja zarazna; da raste i širi se poput bolesti; da ni jedno društvo nije toliko zdravo da samo po sebi može očuvati imunitet." U tom trenutku se King više ne brani samo od rasista i segregacionista nego i dijela vlastite zajednice, onog koji ga doživljava kao "uglađenog Čiča Tomu" i koji se zalaže za direktniji otpor.
"Oduvijek sam smatrao da nikad nisu shvatili što govorim.
Nisu uviđali kako postoji velika razlika između neotpora i nenasilnog otpora.
Nikako ne želim reći da čovjek treba samo sjesti i strpljivo trpjeti nasilje.
Govorim o velikoj sili, kad se svom snagom ustaje protiv sustava, a pritom ne biva kukavicom.
Otpor postoji, no naposljetku se uvidi da je, taktički i moralno gledajući, bolji ako je nenasilan."

U prosincu 1964.
godine King je dobio Nobelovu nagradu za mir, bila je to potvrda ispravnosti njegove politike.
Akcije nenasilnog otpora davale su rezultate: Montgomery je iznjedrio Zakone o građanskim pravima iz 1957.
i 1960., Birmingham je nadahnuo Zakon o građanskim pravima iz 1964., a Selma je rodila Zakon o biračkom pravu iz 1965.
Zahvaljujući prosvjedima u Selmi, uskoro će više od milijun crnaca postati novi birači - psihološki gledano, novi ljudi.

Kingu su otpočetka njegova aktivističkog angažmana prijetili smrću.
Na trijem njegove kući u Montgomeryju bačena je bomba, 1958.
godine u robnoj kući u Harlemu, dok je potpisivao primjerke svoje knjige "Put ka slobodi" poremećena crnkinja zabila mu je nož u prsa što je jedva preživio: oštri vrh noža dodirivao mu je aortu i liječnici su mu morali otvoriti cijela prsa kako bi ga izvukli.
"Da ste samo kihnuli za to vrijeme, probili biste aortu i ugušili se u vlastitoj krvi", rekao mu je poslije liječnik.

Snažan strah od smrti bio mu je trajni suputnik u prvim godinama aktivizma, stranice na kojima ga opisuje istodobno su i snažno svjedočanstvo vjere.
Pola godine prije nego što će i sam poginuti u atentatu, King je održao jednu od najdojmljivijih propovijedi u kojoj je govorio upravo o toj temi; riječ je o propovijedi u Ebenezeru, 5.
studenoga 1967.
godine.

"Kažem vam, jutros, da ako nikad niste pronašli nešto vama toliko dragocjeno da za to vrijedi umrijeti, onda niste zavrijedili živjeti.
Možda vam je trideset osam godina, kao meni, i jednoga dana pred vas će stati neka sjajna prilika i od vas zatražiti da ustanete za neko uzvišeno načelo, za neku uzvišenu svrhu.
Vi to odbijate zato što se bojite.
Odbijate zato što želite poživjeti.
Plašite se da ćete ostati bez posla ili se plašite da će vas kritizirati, da više nećete biti omiljeni, da će vas netko izbosti, ustrijeliti ili vam dići kuću u zrak.
I zato odbijate ustati.
Tako možete doživjeti i devedesetu, no jednako ste mrtvi s trideset osam kao što ćete biti i s devedeset.
Prestanak disanja u životu samo je zakašnjela objava prijašnje smrti duha.
Umrli ste kada ste odbili ustati za ono pravično.
Umrli ste kada ste odbili ustati za istinu.
Umrli ste kada ste odbili ustati za pravdu..."

Autobiografija Martina Luthera Kinga prvenstveno je religiozna i politička autobiografija, a tek manjim dijelom istraživanje njegove privatnosti.
To je bitno u svjetlu najnovijih otkrića o Kingu, iz svibnja ove godine, kada je britanski list Standpoint objavio dio dokumenata o prisluškivanju Martina Luthera Kinga sredinom 60-ih godina prošlog stoljeća.
Kinga je prisluškivao FBI po nalogu direktora J.
Edgara Hoovera, a objavljeni transkripti otkrivaju brojne Kingove izvanbračne veze i, moguće, događaj kojem je King bio prisutan a nije ništa učinio da ga spriječi - kad je kolega baptistički svećenik navodno silovao jednu ženu.
Kompletni transkripti i snimke neće biti objavljeni sve do 2027.
godine, no otkriće je svejedno uzdrmalo javnost: King je za mnoge Amerikance praktički svetac, koliko god on za života naglašavao da je (bio) čovjek i grešnik.

Urednik knjige Clayborne Carson demantirao je optužbe za zatajivanje silovanja, demantirala ih je i Kingova supruga dok je bila živa jer optužbe nisu nove - u svojoj autobiografiji opisala je kako je preslušala spornu snimku i, koliko god uporno slušala, na njoj nije čula muževljev glas.
Što je mislila o prevarama i brojnim Kingovim ljubavnicama, nikad nije javno izrekla.
Što god bila istina, jedna stvar neupitno stoji, jasna je čitatelju dok prolazi kroz ovu autobiografiju: King je bio čovjek koji je živio u polju visokog napona, na oštroj granici života i smrti, erosa i tanatosa - tamo odakle je izvirala snaga kojom je grmio svoje govore, vodio marševe i mirno odlazio u zatvore, tamo je bio i pakao i raj.
Taj se pastor nije bojao zaći u tamu kad je trebalo.
 
Adam Kay
Ovo će boljeti
Tanja Tolić
U šest godina koliko je u nekoliko britanskih bolnica radio kao mlađi liječnik – stažist i specijalizant porodništva i ginekologije – Adam Kay zabilježio je sljedeće: porodio je najmanje 1200 beba; prao je krv pacijentice s vlastitog penisa (krv je za zahvata liptala na sve strane, promočila mu je zaštitnu odjeću i bokserice); ustanovio je da pacijentičinu suprugu ne odgovara apsolutno nijedan kondom zato što je kondome navlačio preko jaja; ubo se na iglu zaraženu HIV-om (srećom, nije se zarazio); dok je pacijentici pisao recept za tabletu za jutro poslije, ona ga je upitala: "Spavala sam s tri tipa sinoć.
Hoće li jedna tableta biti dovoljna?"; spriječio je novopečenu majku da pojede posteljicu svojeg novorođenčeta, što je nazivala "placentophagijom" i tvrdila da je prirodno jer to rade "svi drugi sisavci", ali je nije uspio spriječiti da pojede vlastite krvne ugruške (uvjerena da su posteljica); porodio je bebu kojoj su roditelji nadjenuli ime Sayton, što se izgovara kao englesko Satan (Sotona), no u bizarnim imenima ipak je pobijedila njegova kolegica koja je na svijet donijela bebu imena LeSanya, što se izgovara Lezanja, kao engleski izgovor riječi lazanja.

Svim liječnicama, objašnjava Kay na početku svoje knjige "Ovo će boljeti" (Planetopija, 2019., prijevod Nenad Patrun), preporučuje se da bilježe svoja bolnička iskustva, što je poznato kao "refleksivna praksa".
Primjeri s početka ovoga teksta tek su djelić iskustava iz tajnog dnevnika mlađeg liječnika, kako je Kay podnaslovio ovu urnebesno smiješnu, mjestimično šokantnu i dirljivu knjigu.
"Kada sam prvi put nakon mnogo godina pregledao svoj dnevnik, čini mi se da je moja refleksivna praksa podrazumijevala odlazak u dežurstvenu bolničku sobu i zapisivanje bilo čega iole zanimljivog što se dogodilo tog dana, i taj sam dnevnik vodio poput medicinske Anne Frank (samo s lošijim smještajem)."

Svaki liječnik u Engleskoj odabire svoju karijeru u dobi od šesnaest godina, "dvije godine prije nego što mu je zakonski dopušteno da SMS-om pošalje fotografiju svoga spolovila", piše Adam Kay.
Kad sjednete i odaberete razinu A, krenuli ste na putovanje koje traje sve dok se ne povučete u mirovinu ili umrete, pojašnjava.
Slijed je ovakav nakon završetka medicinskog fakulteta: stažist, stariji stažist, specijalizant, stariji specijalizant, savjetnik.
Kad postanete stariji stažist, znači da je došao trenutak u kojem odlučujete što ćete specijalizirati.
Ako odaberete opću praksu, ostajete u bolnici nekoliko godina, radeći na prijamnom odjelu i u hitnoj službi, na općoj medicini i pedijatriji, prije nego što se preselite u zajednicu.

"Ako odaberete bolničku medicinu, postoji mnogo različitih putova kojima možete teturati naslijepo.
Ako se sebi sviđate kao kirurg, možete se prijaviti na bilo što: od kolorektalne kirurgije do kardioterapije, od neurokirurgije do ortopedije.
Postoje različite grane opće medicine ako vam se ne sviđa uprljati ruke, kao što su gerijatrija, kardiologija, pulmologija ili dermatologija.
Osim toga, postoji gomila specijalizacija koje nisu prava medicina ili kirurgija, poput anesteziologije, radiologije ili porodništva i ginekologije.
Odabrao sam obs i gineju – ili 'cice i pice' kako smo to šarmantno bili zvali na mom medicinskom fakultetu."

Svidjelo mu se, kaže, to što u porodništvu na kraju imaš dvostruko više pacijenata nego na početku, što je neuobičajeno dobar prosjek u usporedbi s drugim specijalizacijama.
Također mu je jedan od specijalizanata za vrijeme studentske prakse rekao da je odabrao cice i pice jer je to bilo lako.
"Porođajni odjel doslovno su četiri stvari: carski rez, forceps, vakuumski ekstraktor i šivanje nereda koji ste napravili." Naravno, posao će biti težak emocionalno kada stvari krenu naopako – nema svaka roda sretno slijetanje – ali, nažalost, dubina pada je cijena koja se plaća za visinu uspona.
Ono što mu nije rekao specijalizant, doznao je poslije od jedne briljantne savjetnice koja je svojim štićenicama govorila da će do trenutka kada odu u mirovinu iza njih ostati autobus mrtve djece i djece s cerebralnom paralizom – i na tom će autobusu, cijelom njegovom dužinom, biti ispisano njihovo ime.

U vrijeme kad počinje stažirati, Kay je u vezi s djevojkom H.
(u međuvremenu se outao kao gay, danas je u braku s Jamesom Farrellom, izvršnim producentom "Igre prijestolja"), radio je i po šesnaest sati dnevno, često bio prepušten sam sebi, kronično neispavan, gladan i zatrpan pacijentima ili, njegovim riječima: "Cijelu noćnu smjenu provodim uz osjećaj kao da voda prodire kroz oplatu mog čamca, a jedino čime mogu izbacivati vodu iz čamca je kontaktna leća malog letećeg medvjedića." Redovito je propuštao dogovorena druženja s prijateljima, proslave rođendana, momačke večeri, vjenčanja i krštenja, a s djevojkom se viđao kao da je jedno od njih zaposleno na Međunarodnoj svemirskoj postaji – dakle gotovo nikada.
Jednom prilikom kad se vratio kući na vrijeme, odnosno na kraju smjene, djevojka ga je posjela i tražila da prizna kako je dobio otkaz.

Usprkos tome, Adam Kay uvijek je osjećao silan ponos kada bi kazao kako radi za NHS, jer tko ne voli NHS? Besplatnu javnu zdravstvenu skrb osnovao je u Britaniji Aneurin Bevan 1948.
godine, imajući na umu četiri načela: da je besplatna, dostupna svakome kome je potrebna, plaćena novcem iz državnog proračuna / poreza i odgovorno primijenjena.
"NHS vam je sredio ruku slomljenu na sportskom natjecanju, dao vam kemoterapiju, izliječio klamidiju koju ste donijeli sa sobom iz Kavosa, dao vam inhalator i sve su te čarolije bile dostupne besplatno.
(...) Mi bismo poput nebodera visoke američke račune za zdravstvene usluge trebali doživljavati kao božićnog duha mračne budućnosti koja prijeti privatizacijom NHS-a.
Političari se možda prave blesavima, ali nisu blesavi i vrlo prepredeno namamit će nas u tu kućicu od medenjaka.
Obećat će nam da će se samo rubni dijelovi NHS-a promijeniti, ali nigdje neće biti mrvica kruha kojima smo označavali put da nas izvede iz šume.
Jednoga dana ćete trepnuti, a od NHS-a više neće biti ni traga – a ako se ispostavi da je taj treptaj zapravo bio moždani udar, onda ste najebali sto na sat."

Dakle, veoma slično hrvatskom zdravstvenom sustavu, osim u jednom "sitnom" detalju.
Satnica mu je u prvoj godini kao starijem stažistu iznosila 6,60 funti (58 kuna), što je, žali se Kay, nešto više od satnice blagajnice u McDonald'su, iako znatno manje od satnice nadzornika smjene.
Kao stariji stažist – a to je bio prije desetak godina – imao je plaću od oko 1950 funti mjesečno.
Troškovi života u Velikoj Britaniji veći su nego u Hrvatskoj, pa to nije svota od koje se može neopterećeno živjeti, no poražavajuće zvuči da je britanski liječnik stažist prije najmanje deset godina u Velikoj Britaniji primao plaću od 17.160 kuna, dok je plaća liječnika specijalizanta u Hrvatskoj krajem rujna 2019.
godine iznosila 7427,63 kuna.

Tajni dnevnik mlađeg liječnika većim je dijelom humorno štivo; ne bez razloga Kay je, nakon što je dao otkaz u bolnici (a zašto ga je dao potresna je priča), postao komičar, a potom i televizijski scenarist.
U svojim je zapisima kratak i britak, nekad sentimentalan, najčešće ciničan i sasvim je jasno da je tu u pitanju izvanserijski talent za komično, a ne tek uobičajena obrana od iznimno stresnog posla koja svakog profesionalca, s osviještenom čežnjom da mirovinu dočeka živ, natjera da stvori emocionalni egzoskelet.

Jedna od meni najduhovitijih epizoda ona je u kojoj Kay otkriva da među liječnicima u bolnicama postoje tri razine šifriranja.
Prvo, postoje službeni latinski i grčki izrazi za razna stanja.
"Dakle, mi kažemo 'dyspnoea' umjesto 'otežano disanje' i 'epididymo-orchitis' umjesto 'nefunkcionalni kurac i jaja'.
Drugo, postoji sloj eufemizama.
Umjesto da kažemo da bi možda mogla biti riječ o sifilisu, tražimo 'provjeru VDRL-a' kad želimo reći da su potrebne laboratorijske pretrage; umjesto o HIV-u možemo razgovarati o 'nedostatku CD4', pri čemu se to odnosi na problem imunosti."

Treće, i najzabavnije, potpuno su izmišljene šifre koje su ušle u medicinski rječnik u proteklih par desetljeća.
One općenito zvuče uvjerljivo i znanstveno i omogućuju liječniku da bude iskren prema pacijenticama, a da one to ne shvate.
Neke od Kayovih omiljenih šifri: kronično trovanje glukozom (pretilost), zastojitis (pojava simptoma odmah nakon zastoja rada nekog organa), slovo Q (jezik visi bočno iz usta u obliku slova Q, kad je riječ o prognozama nečijeg stanja, to je vrlo loš znak, iako ne tako loš kao slovo Q s točkicom, gdje muha šeta po jeziku), status dramaticus (zdravstveno dobro, ali previše emocionalno), terapeutska flebotomija (oporavlja se nakon uzimanja krvi), prebačen na petnaesti kat (mrtav; broj treba biti za jedan veći od broja katova bolnice).

No komika je, kao što je često slučaj u životu, ipak samo glazura.
 Adam Kay citira studiju koju je 2015.
provela Udruga za medicinsku zaštitu, a pokazala je da je 85 posto liječnika imalo nekih problema koji se tiču mentalnog zdravlja dok ih je 13 posto priznalo suicidalne osjećaje.
Jedna studija objavljena u British  Journal of Psychiatry 2009.
godine pokazala je pak da se mlade liječnice u Velikoj Britaniji ubijaju dva i pol puta češće nego druge žene.
Liječnici su, naime, svjesni da će do mirovine skupiti onaj autobus mrtve djece jer nema, nažalost, svaka roda sretno slijetanje.
Trenuci u kojima opisuje kako se bori za živote svojih pacijentica i njihove djece, kako ženi drži maternicu rukama da ne iskrvari na smrt, porađa djecu u zadnji trenutak prije nego što ostanu bez kisika i poplave, iznimno su bolni, potresni i dirljivi – Adam Kay se sigurno dobro zeza, ali je prije svega liječnik.
Knjiga "Ovo će boljeti" doista često boli.

Pored toga što ima i edukativnu vrijednost – mnogima bi, primjerice, mogla iskorijeniti uvriježenu naviku da se liječe biljnim pripravcima jer, zaboga, pa to su "samo biljke, a one su prirodne i nisu opasne" – ona je najviše spomenik požrtvovnosti i nesebičnom radu ljudi u bijelim i plavim kutama, jedna sasvim necinična posveta onima koji su dali Hipokratovu zakletvu i jednom davno su odgađali vjenčanja zbog posla.
 
 
Ali Smith
Jesen
Tanja Tolić
Elisabeth je upoznala Daniela u travnju 1993.
godine, ima tad osam godina.
Dobila je zadatak u školi da s nekim susjedom porazgovara o tome što znači biti susjed, a onda treba napisati sastavak.
Nezgodno je malo što su se ona i njezina majka Wendy tek doselile pa susjede zapravo ne poznaju, što znači da bi se s Danielom, njihovim prvim susjedom, najprije trebala upoznati majka.
Wendy se sve to ne da, danima ignorira Elisabethinu molbu da joj pomogne pa večer prije roka za zadaću savjetuje kćeri da naprosto izmisli priču, a ona će joj zauzvrat kupiti ne samo video-kasetu "Ljepotice i zvijeri", nego i videorekorder.
Elisabeth zna da joj majka laže, neće tu biti ni ljepotice ni zvijeri a kamoli videorekordera, pa se domisli originalnom rješenju - kako da ispuni zadatak a da svejedno ne laže.
Iako majka nije bogzna kako ispala u tom sastavku, ocijenila ga je simpatičnim i šarmantnim i odlučila ga pokazati susjedu.

Tako započinje neobično prijateljstvo koje će potrajati do "sadašnjeg" trenutka romana: onoga u kojem je Daniel stogodišnjak u staračkom domu, moguće i hospiciju, medicinsko osoblje je uvjereno da Daniel umire; Elisabeth je tridesetogodišnjakinja koja se lažno predstavlja kao njegova unuka, što recepcionarku manje zanima ali bi ipak htjela vidjeti neki dokument, najbolje putovnicu, koja je Elisabeth pak istekla, što znači da mora izraditi novu, a to nije najlakše izvesti u provincijskoj pošti u vrijeme općeg kaosa: Britanija je upravo na referendumu izglasala Brexit.
Elisabeth odbacuje sve tvrdnje da je Daniel pri kraju života, uvjerena je da samo puno spava pa vrijeme pored njega provodi čitajući mu klasike.
Dapače, roman počinje parafrazom "Pripovijesti o dva grada" Charlesa Dickensa: "Bijaše to najgore vrijeme, bijaše to najgore vrijeme."

"Jesen" Ali Smith (Vuković&amp;Runjić, 2019., prijevod Dinko Telećan) višeslojan je, poetičan, melankoličan i u emotivnom smislu raskošan roman, prvi dio tetralogije koju je škotska autorica počela objavljivati 2016.
godine, nekoliko mjeseci nakon što je izglasan Brexit, zbog čega "Jesen" nazivaju i prvim postbreksitovskim romanom.
Svaki od romana autorica je zamislila kao sezonski "izvještaj o stanju nacije", u međuvremenu je objavila i "Zimu" (Vuković&amp;Runjić, 2020., prijevod Vlatka Valentić) i "Proljeće", a na ljeto ove godine trebala bi stići i završnica tetralogije, "Ljeto".
Tko je Ali Smith u svijetu (britanske) književnosti, najbolje govori rečenica kojom ju je opisao irski romanopisac, dramatičar i pjesnik Sebastian Barry rekavši da je Smith škotska laureatkinja za Nobelovu nagradu, naravno na čekanju.
Na hrvatski jezik prevedeni su i njezini romani "Nasumičnost" (VBZ, 2006., prijevod Petar Vujačić) i "Bio ali ne ostaje" (VBZ, 2018., prijevod Petar Vujačić).

U blurbu, na poleđini "Jeseni", citira se kritika Alexa Prestona: "U zemlji u očitu raskolu, pisac poput Ali Smith vrijedi više od cijelog sabora političara." U jesen 2016.
kad Ali Smith objavljuje "Jesen", četiri mjeseca nakon što je Britanija odlučila napustiti Europsku uniju, "stanje nacije" vjerojatno se činilo kao najbitnija odrednica njezina romana.
Jača netrpeljivost prema strancima, "vijesti su sada poput stada ubrzanih ovaca koje se bacaju s litice", "kao da je demokracija boca i netko može prijetiti da će je razbiti i njome malo napraviti štetu", "došlo je vrijeme kad ljudi jedni drugima nešto govore, a ništa od toga ne pretvara se u dijalog".

Referendumsko doba za Ali Smith je međutim samo pozadinsko platno;  u smislu važnosti političkog trenutka (ne i ozbiljnosti posljedica!) čak i manje važno od činjenice da – iako autorica planira napisati romane od kojih će se svaki zvati po jednom godišnjem dobu – njezini likovi sa zabrinutošću primjećuju da u Britaniji više ne postoje godišnja doba, nego tek jedno, klima se trajno "pokvarila".
Da dodam: izašli su iz Europe, kao i da nisu, pitanje je koliko će dugo te Europe uopće biti; planeta, života, sviju nas.

U srcu romana su Daniel Gluck i Elisabeth Demand, sreća i zahtjev, što bi bio doslovni prijevod njihovih prezimena, ustvari sreća i svijet (Daniel jednom prilikom objašnjava Elisabeth da je njezino  prezime vjerojatno došlo od francuskog "de" i "monde", dakle "od svijeta").
Uz majku koje često nema, Daniel postaje glavni bejbisiter, a onda i Elisabethin prijatelj, čemu majka konstantno prigovara: ne toliko zbog razlike u godinama, koliko zato što sumnja da je Daniel homoseksualac, a i ne sviđa joj se ta njihova neobična igra – da o slikama, likovnoj umjetnosti, razgovaraju tako da se zatvore oči pa jedan sliku zamišlja dok drugi pripovijeda iz sjećanja što je na slici bilo.
Većina tih slika su radovi Pauline Boty, zaboravljene i ponovno otkrivene britanske pop-art slikarice, koja najprije za Daniela, a potom i za Elisabeth, ima posebno značenje.

U "sadašnjem" trenutku romana – ispresijecanom Elisabethinim prisjećanjima na prošlost i Danielovim oniričkim digresijama (iz pozicije sanjača pripovjedača) – Elisabeth Demand doslovce postaje Elisabeth Od Svijeta, koja u sebi nosi čitave zaboravljene, ili odsanjane, ili prošle svjetove: Elisabeth je svakako čuvarica jednog specifičnog svijeta, onog koji nastaje između dvoje ljudi, kemijom koja se ne može nazvati drukčije nego ljubavlju i taj prostor "između" nepovratno preobražava prostore "unutra", u ljudima.
U tome je čitava, golema ljepota ovoga romana.

Pritom Ali Smith jezik koristi na organski način – on izrasta u tekst i izrasta iz teksta, slijedom toga i pripovjednost je u službi fleksibilnosti jezika i njegovih sintaktičkih mišića.
Naoko to može stvoriti dojam da Ali Smith piše, a njezini junaci izgovaraju besmislice – da riječi nisu sastavljene od smisla nego zvučnih fonema, no baš suprotno.
Iako se jezik ovdje grana organski potpomažući se svojom zvučnošću i poetičnošću slika koje stvara, on se grana u veoma smislenu priču: u rukama iznimnog pisca fragmentarnost se na kraju itekako može sklopiti u cjelinu.
I zato bi Ali Smith trebala dobiti Nobelovu nagradu za književnost: zadivljujuće je što sve – i kakav! – suvremeni roman može biti.
(Zahvale Dinku Telećanu koji je divno preveo roman i pokazao da i hrvatski jezik može imati raskošnu organičnost.)

O tome, jednom prilikom, razgovaraju i Daniel i Elisabeth.
Ovako: 

"Riječi ne rastu, Elisabeth će.
Rastu, reče Daniel.
Riječi nisu biljke, reče Elisabeth.
Riječi su same po sebi organizmi, Daniel će.
Origano-izmi, reče Elisabeth.
Herbalno i verbalno, biljno i zbiljno, reče Daniel.
Jezik je poput makova.
Samo treba okopati zemlju oko njega i iz nje izrastu zaspale riječi, jarkocrvene, svježe, rascvale.
Zatim zašuška sjeme i ispadne iz njih.
Onda bude još više jezika koji samo čeka da nikne."

Odgovarajući jednom na pitanje tko je njoj Daniel, Elisabeth, gotovo nervozno, kaže kako to nije nikakav odnos.
"Ali to je ljubav.
Ne mogu se pretvarati da nije." "Jesen" je emotivno raskošna zato što govori o tome kako je moguće biti zaljubljen u način na koji netko gleda svijet i nas, i koliko je važno nadati se da će nas ljudi koji nas vole na kraju zaista vidjeti.
Pripovijeda i o tome kako je u redu zaboravljati jer inače nikad više ne bismo zaspali.
I o tome kako "uvijek ima, uvijek će biti još priče.
To je bit priče".
Kao čitateljica, smatram da je Ali Smith time dala obećanje.
 
Henry David Thoreau
Walden
Tanja Tolić
Koncem ožujka 1845.
godine Henry David Thoreau posudio je sjekiru i spustio se do šume u blizini jezera Walden, najbliže mjestu na kojem je namjeravao podići kuću.
Počeo je sjeći visoke, strijelaste, još mlade bijele borove za drvenu građu.
Podrum je iskopao na obronku brežuljka koji se spuštao prema jugu, tamo gdje je neki svizac prije sebi iskopao jamu, dva metra u širinu i dva i pol u dubinu, sve do finog pijeska gdje se krumpiri neće smrzavati ni za najoštrije zime.
Već početkom svibnja, uz pomoć nekoliko poznanika – među kojima su bili i transcendentalisti Ralph Waldo Emerson i Amos Bronson Alcott - i to više zbog zgodne prilike za susjedsko druženje nego iz potrebe, podigao je kostur svoje kuće.
Uselio je 4.
srpnja.

Nije to bila velika kuća: tri metra široka te četiri i pol metra dugačka, s velikim prozorom sa svake strane, dvojim vratima u podu, jednim vratima u dnu i kaminom od opeke.
Kuća je koštala 28,12 dolara.
Usporedbe radi, u to vrijeme godišnja najamnina za studentsku sobu na Cambridgeu iznosi trideset dolara.
Uz kuću, na dva i pol jutra zemlje, zasadio je uglavnom grah (gredice graha ukupno su bile duge jedanaest kilometara!), ali i krumpir, kukuruz, grašak i repu na manjem dijelu.
Pokućstvo je djelomično izradio sam i bilo je skromno – postelja, stol, pisaći stol, tri stolice, zrcalo promjera osam centimetara, kotlić, dvije tave, zaimača, lavor, dva noža i dvije vilice, tri tanjura, jedna šalica, jedna žlica, vrč za ulje, vrč za melasu i svjetiljka.

Tako je počeo eksperiment koji je potrajao dvije godine, dva mjeseca i dva dana, a koji će se sedam godina kasnije pretvoriti u Thoreauovo najznačajnije djelo – knjigu osamnaest eseja naslovljenih "Walden" (1854).
Djelo podnaslovljeno kao "Život u šumi" na hrvatski je prvi put prevedeno prije petnaestak godina, u izdanju DAF-a koje je sadržavalo drugo najpoznatije Thoreauovo djelo - "Građanski neposluh" ili "O dužnosti građanske neposlušnosti" (kako u kojem prijevodu), a krajem 2019.
godine u novom izdanju, i u novom prijevodu Suzane Szabo, objavila ga je zagrebačka Planetopija.

"Walden" je načelno zbirka eseja, no možemo ga čitati i kao ekonomski priručnik, autorov intimni dnevnik, deklaraciju neovisnosti, duhovno putovanje, društveni eksperiment, studiju prirodoslovca amatera i dnevnik čitanja.
Iako je Thoreau pored jezera Walden živio više od dvije godine, svoje je iskustvo u knjizi komprimirao u jednu kalendarsku godinu.
Oko razloga njegova odlaska u izolaciju mnogo se nagađalo, no većina se slaže kako je Thoreau želio provesti eksperiment: može li (pre)živjeti tako da se liši svakoga luksuza, da život svede na bazične potrebe? Sam Thoreau ispočetka je svoj život pored jezera Walden nazivao eksperimentom iz "kućne ekonomije" – o tome ekstenzivno piše upravo u prvom, najduljem eseju na 70 stranica, zaključujući između ostalog: "...radeći šest tjedana godišnje mogu podmirivati sve životne troškove."

Thoreau je bio sljedbenik transcendentalizma – više društvenog  pokreta, manje filozofske škole – koji je utemeljio, između ostalih, Ralph Waldo Emerson, na čijoj je zemlji Thoreau i sagradio kolibu.
Transcendentalisti su, pojednostavljeno, i u društvenom kontekstu, vjerovali u inherentnu dobrotu ljudi i prirode; društvo i njegove institucije iskvarili su čistoću individualca, stoga su ljudi najbolji kad su samopouzdani i neovisni.

Ta uvjerenja dijelom su razlog za Thoreauovu samonametnutu izolaciju, no treba i napomenuti da je većinu vremena u kolibi iskoristio kako bi radio na svojim rukopisima i čitao.
Također, kao što mu je dopustio da na njegovoj zemlji sagradi kolibu, Emerson je Thoreauovo samotnjaštvo i prekinuo: na Emersonov zahtjev vratio se u njegovu kuću kako bi pomogao njegovoj supruzi Lidian da vodi kućanstvo dok Emerson boravi u Europi.
U godinama koje su uslijedile nakon povratka s Waldena Thoreau je radio i otplaćivao dugove.
To treba imati na umu dok se čita njegova argumentacija o jednostavnosti života u šumi, kao i njegovo zalaganje da tako živjeti može, u principu, svatko, samo ako želi.

Da bi priredio "Walden" za tisak, Thoreau je na njemu radio četiri puta duže nego što je boravio na jezeru.
Čitavo vrijeme dok je radio kako bi otplatio dugove polako je uređivao rukopis: nakon osam verzija u deset godina "Walden" je konačno objavljen 1854.
godine.
Nakon toga Thoreau je godine na jezeru promatrao tek kao eksperiment, nikada nije doista razmatrao ideju da se u potpunosti izolira od drugih ljudi, pored toga što na jezeru Walden i nije bio čitavo vrijeme sam: često su mu u posjet dolazili prijatelji, sam je pak odlazio do obližnjeg sela i razgovarao i družio se s lokalnim ljudima.
Kako piše: "U kući sam imao tri stolca: jedan za samoću, dva za prijateljstvo, tri za društvo."

Usprkos svim ovim ogradama i napomenama, samoća pročišćuje.
Thoreau je, kako piše u "Waldenu", otišao u šumu jer je želio živjeti svjesno, suočiti se samo s bitnim činjenicama života, jer je želio vidjeti može li iz toga naučiti nešto kako ne bi, kada mu dođe vrijeme za smrt, shvatio da nikada nije ni živio.
"Nisam želio živjeti ono što nije život, jer življenje je tako dragocjeno, niti sam se htio prepustiti sudbini osim ako bi to bilo neophodno.
Želio sam živjeti duboko i isisati svu srž života, živjeti tako smjelo i spartanski da smrvim sve što nije život, kositi širokim zamasima i kročiti tik uz rub, stjerati život u kut i pojednostaviti ga koliko god je moguće, a ako se pokaže bijednim, zašto ne prihvatiti i svu njegovu istinsku bijedu, objaviti svijetu njegovu bijedu; a ako je uzvišen, upoznati ga iskustveno i moći ga istinski prikazati na svojem sljedećm putovanju."

Osim što okopava gredice graha i ispočetka rogobori protiv željeznice što se nezaustavljivo širi i arhitekata što grade prevelike, luksuzne kuće, Thoreau se bavi "opasnim" poslom; gleda duboko u sebe.
"Većina ljudi vodi život ispunjen tihim očajem.
Ono što nazivamo rezignacijom zapravo je očaj", piše i dodaje:  "Neprestana tjeskoba i napetost u nekima od nas nije daleko od neizlječive bolesti." Javno mišljenje, dodaje, nije nikakav tiranin u usporedbi s onim što mi sami, u svojoj privatnosti, mislimo o sebi.
"Ono što čovjek misli o sebi samome upravo je ono što ga određuje ili bolje reći ono što nagovješćuje njegovu sudbinu." Zapaža kako najbolje odlike našeg karaktera, kao i cvjetove na voćki, možemo sačuvati samo najnježnijim rukovanjem.
Pa ipak, tako nježno ne odnosimo se ni prema sebi, a ni prema drugima.

U tišini jezera Walden zaključuje kako je čovjek bogat onoliko koliko mu stvari ne treba; svako je jutro bilo radostan poziv da svoj život "učinim onoliko jednostavnim, a mogu reći i nevinim, koliko je i sama Priroda".
Biti budan za njega znači biti živ, no svejedno još nikada nije susreo čovjeka koji bi bio sasvim budan.
"Utjecati na kvalitetu dana – to je najveća umjetnost." Osim što radi na imanju, Thoreau i puno čita, a dobro čitati, "to jest čitati prave knjige u pravom duhu plemenit je posao i zaokupit će čitatelja više od bilo kojeg posla cijenjenoga po običajima ovoga vremena".

U te dvije godine nikada se nije osjećao usamljenim i ni najmanje pritisnut osjećajem usamljenosti osim jednom i to nekoliko tjedana nakon dolaska u šumu.
"...tada sam se sat vremena pitao je li ljudska blizina neophodna za spokojan i zdrav život.
Biti sam bilo je nešto neugodno.
Ali istodobno sam bio svjestan blagog ludila u svojem raspoloženju i činilo mi se da predviđam svoj oporavak.
Smatram da je zdravo veći dio vremena provoditi sam.
Biti u društvu, čak i u najboljem, brzo zamori i raspršuje.
Volim biti sam.
Nikada nisam našao druga koji bi bio toliko druželjubiv kao što je to samoća.
Većinom smo usamljeniji kada se družimo s ljudima nego kada ostanemo u svojim odajama.
Čovjek koji misli ili radi uvijek je sam, gdje god on bio."

Svakom čovjeku, piše Thoreau, valja iznova naučiti strane svijeta na kompasu svaki put kada se probudi, bilo iz sna ili neke druge obuzetosti.
"Tek kada se izgubimo, to jest kada izgubimo svijet, počinjemo nalaziti sami sebe, spoznavati gdje smo i kako je beskrajan domet naših odnosa." No jednog poslijepodneva, već potkraj prvog ljeta, kad je otišao u selo podići cipelu od postolara, bio je uhićen i strpan u zatvor jer, kako je ispričao u "Građanskom neposluhu", nije platio porez državi niti ju je priznavao - "državi koja je kupovala i prodavala muškarce, žene i djecu kao stoku pred vratima svog Senata".
Thoreau je bio vatreni abolicionist, a "Walden" je pisao uoči Američkog građanskog rata, pa otuda i njegov zaključak kako ga nitko nije zlostavljao, osim osoba koje su predstavljale državu.
"Ali jedina prava Amerika je zemlja u kojoj čovjek ima slobodu voditi takav način života koji će omogućiti život (...) gdje ga država ne nastoji prisiliti da podržava ropstvo i rat..."

Kad nije poljoprivrednik ili metafizičar, Thoreau se u "Waldenu" pretvara u amaterskog botaničara ili ornitologa, u svakom slučaju prirodoslovca.
Pomoću špage za bakalare i kamena teškog oko sedamdeset dekagrama izmjerio je dubinu jezera Walden – najveća dubina bila je točno trideset metara i šezdeset centimetara.
Kad je nacrtao kartu jezera, otkrio je da crta najveće dužine siječe crtu najveće širine jezera točno u točki najveće dubine.
"Ono što sam zapazio u vezi s jezerom nije ništa manje istinito i u etici.
Radi se o zakonu prosjeka.
Takvo pravilo dvaju promjera ne vodi nas samo k suncu u sustavu i srcu u čovjeku, već ono povlači crte uzduž i poprijeko u sveukupnim čovjekovim svakodnevnim postupcima i valovima života do njegovih zaljeva i uvala, a tamo gdje se sijeku bit će visina ili dubina njegova karaktera."

Čudna je moralnost našeg života, smatra Thoreau, ni na čas nema primirja između vrline i poroka, stoga je dobrota jedino ulaganje koje nikada ne propadne.
"Blagoslovljen je onaj tko se uvjerio da se životinja u njemu svakim danom sve više povlači, a ono božansko ustoličuje.
Možda ne postoji čovjek koji ne bi imao razloga da se stidi svoje slabašne i budalaste naravi s kojom je u savezništvu.
Bojim se da smo bogovi i polubogovi samo kao faunovi satiri, božansko u savezu sa životinjskim, stvorenja nagona i da je naš život, u određenoj mjeri, naša sramota.
(...) Svaki je čovjek graditelj hrama, a taj je hram njegovo tijelo, za boga kojeg štuje, na način koji je samo njegov, i ne može se izvući tako što će klesati mramor.
Svi smo mi kipari i slikari, a materijal nam je vlastito meso, krv i kosti.
Svaka plemenitost smjesta oplemenjuje čovjekove crte lica, svaka ih zloća ili putenost poružnjuje."

Thoreau je Walden konačno napustio 6.
rujna 1847.
godine.
U zaključku svog rukopisa navodi kako je u svom pokusu naučio bar ovo: "Mi uglavnom nismo ondje gdje jesmo, već smo u lažnom položaju.
Zbog slabosti naših naravi, mi pretpostavimo neke stanje, unesemo se u nj pa se istodobno zateknemo u dva stanja te nam je dvostruko teže izvući se.
(...) Ma koliko vam život bio bijedan, suočite se s njim i živite ga; ne izbjegavajte ga i ne proklinjite.
Nije on toliko loš kao vi.
(...) Ljubite svoj život koliko god jadan bio.
Možda ćete doživjeti pokoji ugodan, zanosan, veličanstven sat, čak i u domu za uboge."

 
 
André Aciman
Zovi me svojim imenom
Tanja Tolić
Ima puno u tome kako tijelo zauzima prostor.
I kako mi zauzimamo prostor u tom tijelu što sjedi, leži, hoda, stoji, sagiba se, grči, opušteno je, uživa.
Zvuči samo naoko paradoksalno – jer gdje bismo drugdje bili – ali nije lako posjedovati tijelo na način da u njemu u potpunosti jesmo; rekli bismo, svjesno.
Tijelo je u punom smislu riječi dom, jedini koji doista imamo; tijelo nikad ne laže, zato je u njemu često teško biti: pogledajte oko sebe, ili sebe, kako se približavate ili uzmičete od drugih tijela, kako dodirujete bez namjere ili uskraćujete dodir, gdje tijelo boli i što taj bol govori.
Tijelo je vreća u koju je svašta natrpano; što smo stariji, nerijetko se tijelo stvrdnjava, nekad i okamenjuje, od prisilnog zaborava.

Tijelo je u javnom diskursu, čini mi se, danas više predodžba, polje ideološke borbe ili radna jedinica nego konkretna tvar; ruke ili noge, prsni koš, pleća ili stražnjica.
Malo je nas koji slobodno čujemo glas tijela bez da ga netko prije toga ne dodirne.
Čini se stoga da dodir definira i omeđuje tijelo, da je dodir jezik tijela.
No gdje je senzualnost, riječ kojoj je oteto izvorno značenje pa pretvoreno u seksualnost? Kamo je nestala sposobnost primanja osjetilnih doživljaja, ljepše čulnost, putenost – unutarnja i pounutrena „vještina“ doživljavanja svijeta kroz podražaje (eksterne i interne), duboko intimno iskustvo u kojem naše tijelo komunicira ostatku našeg sebstva?

Pišem sve ovo jer je roman André Acimana, „Zovi me svojim imenom“, u izdanju nakladničke kuće Znanje i izvanrednom i  poetičnom prijevodu Mate Marasa, spomenik senzualnosti i seksualnosti lišenim licemjerja.
Radnja romana je, vjerujem, većini poznata zahvaljujući istoimenom filmu iz 2017.
godine što ga je režirao Luca Guadagnino prema scenariju Jamesa Ivoryja, a nominiran je bio za četiri Oscara (dobio je jednog, za najbolji adaptirani scenarij).
U Italiji sredinom 80-ih godina sedamnaestogodišnji Elio Perlman provodi ljeto u staroj obiteljskoj vili na obali mora.
Kao i svake godine, u vilu na šest tjedana stiže mladi znanstvenik koji tako dobiva priliku da pripremi svoj doktorat za objavljivanje.
Zauzvrat, treba Eliovu ocu, profesoru, pomagati oko korespondencije i papirologije.
Toga ljeta kao gost stiže mladi američki profesor filozofije, 24-godišnji Oliver.
Svojom ležernom prirodom odmah osvaja sve ukućane, no u Eliju budi mnogo više od obične simpatije – mladić se u njega zaljubljuje, a njihov odnos uskoro prerasta u strastvenu ljetnu avanturu.

Film „Zovi me svojim imenom“ redom je pobrao oduševljene kritike i postao te godine jedan od najomiljenijih filmova publike; samo su mu na premijernom prikazivanju u sklopu New York Film Festivala pljeskali deset minuta bez prestanka, što se nikad prije nije dogodio.
Redatelj i scenarist vjerno su slijedili radnju romana, osim u završnom dijelu – knjiga, naime, ide i korak dalje, dvadeset godina u budućnost, pa čitatelj doznaje što je bilo s Oliverom i Eliom i nakon što su zašli u sredovječnost.
Roman André Acimana u osnovi je priča o odrastanju i prvoj ljubavi: melankoličan u ljubavnom dijelu jer većina je prvih ljubavi osuđena na bolno rastvaranje; nostalgičan u atmosferi ljetnih praznika osamdesetih, dok je još bilo optimizma i romantičnog zanosa da je sa svijetom uglavnom sve u redu.

I u filmu i u knjizi sve, naime, bubri od života: tko ne pamti ta ljeta kad su rajčice, lubenice, breskve pucale od sočnosti i činilo se da smo se mogli najesti samo od mirisa; podnevno sunce koje nas napuni i iscrpi toplinom pa potom obara u krevet među hladne plahte i zatvorene škure; noćna kupanja u kojima je more svila, baršun i ulje; smijeh, radost i igre što stvaraju privid vječne mladosti; tijela koja su čvrsta, samo naša, još neopterećena onim što želimo zaboraviti jer se život tek počeo događati.
U pozadini svega toga je čulnost, otvoreni smo sve primiti.

Za Elija Perlmana ljeto 1983.
ujedno je i ljeto seksualnog buđenja – on je naš pripovjedač, njegova je vatra u slabinama, slast i nevjerica jer, iako ga privlače i djevojke – a s njima već i ima nekog iskustva – onaj koji ga u potpunosti izbezumljuje je mladi doktorand Oliver.
Prva polovina romana erotična je igra žudnje, nade, pogleda, slučajnih a namjernih dodira, sumnji, durenja i razočaranja.
Elio uglavnom zdvaja i znoji se u svojoj sobi maštajući o tijelu u njegovoj staroj sobi kamo su roditelji smjestili Olivera.
„Zovi me svojim imenom“ neuobičajeno je trezven roman kad je u pitanju (prva) ljubav: Elio jasno zna što želi, iako zapravo nema pojma kakvo je to iskustvo koje želi.
Ne mašta o držanju za ruke ili ljubljenu na plaži, konkretno zamišlja čvrsto muško tijelo priljubljeno uz svoje, pritisak i predaju, bol od prvog snošaja pomiješan s užitkom.
Seksualnost je važna okosnica romana uz senzualnost; sirova je i iskrena, ispočetka proždiranje, tek poslije uživanje u okusu.
Elio Olivera želi posjedovati, Oliver se toga s razlogom boji.

„Jesam li želio biti poput njega? Jesam li želio biti on? Ili sam ga samo želio imati? Ili su 'biti' i 'imati' potpuno netočni glagoli u zamršenom klupku želje, gdje imati nečije tijelo da ga dodirnemo i biti taj netko za kim čeznemo da ga dodirnemo jesu jedno te isto, samo na suprotnim obalama rijeke koja teče od nas prema njima, zatim natrag prema nama i opet prijeko prema njima, u tom vječnom kruženju gdje klijetke srca, kao zaklopna vrata želje, i vremenske crvotočine, i ladica s lažnim dnom koju nazivamo identitetom, dijele varljivu logiku prema kojoj je najkraća udaljenost između stvarnoga života i neživljenoga života, između onoga tko jesmo i onoga što želimo, začudno stubište koje je s đavolskom okrutnošću naslikao M.
C.
Escher.“

„Zovi me svojim imenom“ nije samo još jedan ljubavni (erotski) roman, prije ogledni primjerak kako bi o seksualnosti, žudnji i erotici trebalo pisati; kako se o tome može pisati kad se iskustvo i spusti i podigne s razine tijela.
Aciman je istaknuti američki književnik, esejist i profesor književnosti koji je doktorirao komparativnu književnost na Harvardu, a danas predaje književnu teoriju i Marcela Prousta, što možda objašnjava zašto barata s toliko različitih riječi za žudnju; mnogo više od navodnih pedeset ili stotinu inuitskih za snijeg.

U jednom intervjuu, povodom izlaska romana 2007.
godine, komentirao je kako su neki kritičari reagirali na grafičke prikaze seksa.
„Živimo u 2007.
godini.
Ali ne: ljudi vole seks, ali ga vole u misionarskoj pozi.
Pa ipak, scene seksa nisu ništa manje prodorne ili iskrene od psiholoških scena.
To ide zajedno.
(...) Knjiga govori o jednoj stvari: intimnosti.
Možemo li uopće početi biti intimni s drugima ako nismo istražili njihovo tijelo kao da je naše? Može li itko istražiti nečije tijelo a da nije znatiželjan i o vlastitom? Konačno, možete li povući liniju između tijela i duše? Ja ne mogu.“     

Ključni je trenutak romana kad Elio i Oliver počnu jedan drugoga zvati svojim imenom; to je srce ove priče o intimnosti.
Ljubavnici (pro)gledaju kroz tijela: zvati drugoga svojim imenom više od svega znači vidjeti sebe, to se nekom čarolijom pretvara u priznavanje onog drugog, ne samo njegovih potreba i želja.
Vidim te zapravo znači – postojiš, postojiš znači – vidim te kakav jesi.
To transponiranje sebičnosti u ljubav duboko će potresti obojicu, više Elija naprosto zato što je on naš pripovjedač; odjednom postaje jasno da će uslijediti jaka bol koja će trajati i sve preobraziti.

„Od ovoga trenutka dalje, pomislio sam, od ovoga trenutka dalje...
imao sam, kao nikada prije u životu, izrazit osjećaj da stižem nekamo vrlo visoko, da to zauvijek želim, da budem ja, ja, ja, ja i nitko drugi, samo ja, da u svakom drhtaju što mi prostruji niz ruke nađem nešto posvema strano a ipak nipošto nepoznato, kao da je sve to bilo dijelom mene tijekom čitava života, i da sam to držao na pogrešnom mjestu i da mi je on pomogao to naći.“

Oliver postaje Elijev tajni kanal u samoga sebe, „predvodnik, cijep, flaster koji nam šalje sve prave impulse, čelični vijak koji drži na okupu vojnikovu kost, srce drugoga čovjeka zbog kojega smo više mi nego što smo bili prije transplantacije“.
Odjednom su, piše mladić, na pozajmljenom vremenu, odjednom se iskustva skupljaju „kao krušne mrvice što su padale na naš stol“ i spremaju u skrovište, krade se, preko volje, iz današnjice da bi se otplatili dugovi koji će nastajati u budućnosti.
„Znao sam da je to bio jednak zločin kao zatvaranje rebrenica za sunčanih poslijepodneva.
Ali također sam znao da je predviđanje najgorega siguran način sprječavanja da se to dogodi.“ Jedino što bombe, kako Elio otkriva, „nikada ne padaju na isto mjesto; ova je, usprkos svim mojim slutnjama, pala točno na moje skrovište“.


I roman i film „Zovi me svojim imenom“ imaju strastvene poklonike diljem svijeta; knjiga se ne čita isključivo kao roman o homoseksualnoj ljubavi.
Gledatelji od početka postojano navijaju za nastavak priče o Eliju i Oliveru; najavljeno je da će u listopadu ove godine Aciman objaviti nastavak romana, naziva „Find Me“.
Zašto je odlučio napisati nastavak kad zapravo znamo što se s junacima dogodi u budućnosti? „Svijet romana 'Zovi me svojim imenom' nikad me nije napustio.
Iako sam stvorio junake i bio sam autor njihovih života, nisam očekivao da će me na kraju naučiti stvari o intimnosti i ljubavi za koje nisam znao da ih znam sve dok ih nisam stavio na papir.
Film mi je pomogao da shvatim da im se želim vratiti i promatrati ih u godinama koje slijede, zato sam napisao 'Find Me'“.


Roman "Zovi me svojim imenom" rijetko je senzualno iskustvo u ovom našem skučenom svijetu što ga nazivamo slobodnim tijelom.
 
 
Jessica Townsend
Nikadgrad: kušnje Morrigan Crow
Tanja Tolić
Morrigan Crow rođena je da umre na dvanaesti rođendan.
U njezinu rodnom Šakalovcu upravo se bliži Stara večer, a svi dobro znaju što se zbiva na taj dan: ukleta djeca, kriva za sve nevolje koje se zbivaju u gradu, na taj se dan oproste od života.
Kad će stići Stara večer, to nitko ne zna, pokazat će to Nebeskoliki sat koji će u ponoć izblijedjeti te poprimiti boju Novog jutra.
No do toga još ima vremena, barem godinu dana, tješi se Morrigan dok piše pisma isprike za sve nesreće koje je uzrokovala: tuču koja je oštetila vidikovac, požar u osnovnoj školi, srčani udar vrtlaru Thomasu Bratchettu, slomljeni kuk Calpurniji Malouf i cijelu seriju pokvarene marmelade.

Ukleta djeca obično umiru brzo i mirno, pored toga što umiru na vrijeme, no s Morrigan Crow sve je nekako naopako.
Najprije, u njezinoj kući nitko ne tuguje.
Dapače, čini se da otac i maćeha jedva čekaju da ta Stara večer stigne i da se riješe uklete Morrigan.
Drugo, na Dan ponuda u Gradskoj vijećnici, gdje ugledni i bogati građani nude odabranoj djeci povlasticu obrazovanja, Morrigan Crow jedina dobije četiri ponude.
Treće i prokletstvo, Stara večer je stigla godinu dana ranije, a s njom i strašna Hajka dima i sjene koja bi ju trebala odvesti u smrt.
Neočekivano, pojavi se i Jupiter Sjever, muškarac bujne crvene kose sa zlatnim Č pričvršćenim na ovratniku kaputa koji Morrigan utrpa u vozilo što nalikuje na divovskog metalnog pauka i odvede je u Nikadgrad u Slobodnoj Državi.


Tako počinje "Nikadgrad: kušnje Morrigan Crow" (Znanje, 2019., prijevod Kristina Živković) australske književne zvijezde Jessice Townsend koji je originalno objavljen 2017.
godine i ubrzo u Australiji postao najprodavaniji prvijenac iz dječje književnosti svih vremena.
"Nikadgrad" je prva knjiga u fantastičnom serijalu koji bi se trebao sastojati od ukupno devet romana, a Townsend je "Kušnje" pisala deset godina.
U Australiji je u međuvremenu postala toliko popularna da njezin međunarodni uspjeh uspoređuju s, primjerice, onim dobitnika nagrade Man Booker, Richarda Flanagana.

S obzirom da je Townsendičin Nikadgrad napučenim fantastičnim bićima, pojavama i talentima, brzo su je proglasili i australskom J.
K.
Rowling, a iako neobična Morrigan Crow neće dobiti sovinsko pismo kojom ju se poziva u Hogwarts, dobit će pismo-ponudu nikadgradskog Čudestnog društva i njihove škole, Kuće ponosnog stopala, uz jedan uvjet.
Ustvari, četiri uvjeta.
Da bi postala članica Čudestnog društva i dobila zlatnu značku u obliku slova Č (u engleskom originalu je slovo W, od Wundrous Society), mora proći četiri kušnje: knjišku, lovnu, kušnju straha i pokaznu kušnju.
Ovom posljednjom trebao bi se otkriti Morriganin poseban talent.
Ona je uvjerena, za razliku od svojeg mentora Jupitera Sjevera, da nema nikakav talent (osim ako se ne računa ukletost).

Ako ste čitali serijal o Harryju Pottera, ispočetka bi vam se "Nikadgrad" mogao učiniti kao priča u kojoj je svega "pomalo previše", jer Townsend unutra ima jednoroge, zombije, vampire-patuljke, zmajeve, vještice, anđele, velemačke koje govore, životinjolike ljude koji su starješine u čudestnoj školi, jahače zmajeva i hipnotičarke, Svjedoke koji vide prave ljudske osjećaje, Djeda Božićnjaka i Božićnu kraljicu, čarobni hotel Deucalion u kojem se sobe prilagođavaju svojim gostima, Čudest i Čudestnjake...
Povrh svega, Morrigan je zanemareno i nevoljeno dijete, siroče u vlastitoj obitelji koja je se odrekla.

No ako volite fantastične priče, negdje već na četvrtoj, petoj stranici bit ćete upecani, osobito ako imate između osam i dvanaest godina, a to su čitatelji kojima se Jessica Townsend primarno obraća.
Djeci, vjerujem, ništa od ovoga neće biti previše, dapače upravo bih toj dobi preporučila čitanje "Nikadgrada" jer je u pitanju lijepo ispričana priča u kojoj je mnogo dojmljivih, dobro razrađenih i jako duhovitih likova - dobri mentor Jupiter, ćudljiva velemačka Fen koja je domaćica hotela Deucalion u kojem Morrigan živi, tajanstvena Cadence koja se također natječe za članstvo u Čudestnom društvu, Morriganin najbolji prijatelj, jahač zmajeva Hawthorne i Jupiterov nećak Jack koji na oku nosi crni povez.

Već nakon nekoliko poglavlja Townsend dobro hvata ritam priče i pred čitateljem se uvjerljivo uzdiže sjajni i mračni Nikadgrad sa svim svojim čudima i tajnama.
"Kušnje" su izvrsno napisane za mladog čitatelja: nema viškova niti nepotrebnih opisa, svako poglavlje završava "mamcem" koji vuče na daljnje čitanje, "Nikadgrad" je dobra mješavina avanture, fantastike i misterija koja mladom čitatelju daje dobru poruku: važno je biti iskren, odlučan i hrabar.
U "Nikadgradu" je naglasak na prijateljstvu, što u osnovnoškolskoj dobi postaje izuzetno važno, ali i na kušnjama s kojima s djeca susreću u školi, obitelji ili naprosto sama sa sobom.
Prevladati strah, prevladati uvjerenje da nije dovoljno dobra i da ne zaslužuje ljubav (obitelji) koju želi, najveće je iskušenje Morrigan Crow, a vjerujem da se s time mogu poistovjetiti mnoga djeca (i odrasli, kad smo kod toga).

Nakon "Nikadgrada" pročitala sam i drugu knjigu serijala u engleskom originalu, "Wundersmith: The Calling of Morrigan Crow" (Čudestnjak: poziv Morrigan Crow), koja ruši rekorde prodaje nakon što je objavljena 2018.
godine.
Nastavak je podjednako uzbudljiv ali mračniji, što znači da Townsend planira slijediti putanju koju je zacrtala J.
K.
Rowling, ali i pratiti odrastanje svojih čitatelja.
Kušnje su u drugom nastavku teže i direktno udaraju Morrigan u to što jest, u njezino biće.
Treća knjiga, "Hollowpox: The Hunt for Morrigan Crow" najavljena je za siječanj 2020.
godine.
Sve ovo napominjem, vama roditelji, jer su velike šanse da će se vaši čitači zakačiti za Morriganine avanture.
Budite spremni nabavljati nastavke!

 
 
Vanessa Montfort
Žene koje kupuju cvijeće 
Tanja Tolić
Oduvijek mi se sviđaju ljudi s ožiljcima, poput stabala.
Štoviše, nemam povjerenja u ljude koji nakon četrdesete nemaju nijedan ožiljak.
Kaže to šezdesetogodišnja Olivia ženi u četrdesetima koja lutajući Madridom, jer ne zna što bi sama sa sobom, nabasa u njezinu cvjećarnicu u Anđelovu vrtu.
Cvjećarnica je neobična, kao i njezina vlasnica narančaste kose, barem dva stoljeća stara, podignuta na nekadašnjem groblju.
Žena koja je dobila pouku o ožiljcima zove se Marina i na početku romana „Žene koje kupuju cvijeće“ (Fraktura, 2019., prijevod Silvana Roglić), španjolske spisateljice Vanesse Montfort, sasvim je obična, kao i milijuni ljudi na ovome svijetu.

Posebnom je, nažalost, ne čini niti njezin ožiljak – iako je upravo izgubila supruga; posebnom je ne čini niti njezin karakter – jedna je od onih savršenih suvozačica: cijeli svoj život žrtvovala je za tog muža koji to od nje nije tražio niti je bio loš čovjek.
Marini je naprosto bilo manje nelagodno drugome prepustiti odluke.

Olivia ponudi Marini posao iako udovica nema pojma o cvijeću, ali izgleda kao netko kome je nužno potreban spas, a Olivia je vrsta osobe koja voli spašavati (psihologija bi koješta imala reći o tom transferu moći – i općenito nadmoći – ali to nije tema ovoga romana).
Već za nekoliko dana Marina će u cvjećarnici upoznati preostale žene koje kupuju cvijeće, nijedna sebi, i njihove hendikepe.
Tu je užurbana, poslovna Casandra koja cvijeće kupuje sama sebi pa ga dostavom šalje u svoj ured kako bi stvorila privid pred kolegama da ima privatan život, dapače da je netko toliko obožava pa joj svakog dana, u isto vrijeme, šalje buket strastveno crvenih ruža.


Njezin je „problem“ što je superžena, poslovno toliko uspješna da to zastrašuje sve muškarce, osim jednog oženjenog.
Superžena je i Victoria koja je odlučila u svemu biti najbolja: najbolja supruga, najbolja majka, najbolja informatičarka i najbolja „kći“ svojoj svekrvi.
To joj jako dobro ide, osim što se ne može zaustaviti i opustiti – sve dok ne upozna šarmantnog arheologa.

Gala se jednom usudila duboko voljeti i prepustiti ljubavi, no to nije dobro završilo pa se odlučila ponašati – recimo to tako, iako je predrasuda – kao muškarac: zanima je samo seks, u veze se ne upušta, između toga prodaje odjeću i čita ozbiljnu književnost.
I, na kraju, tu je Aurora, ona koju preostalih pet naziva Trpiružicom (e to je dobro pogođen nadimak!): talentirana slikarica, vječna djevojčica, u vezi bez seksa s tipom koji je očito iskorištava za besplatan stan, krevet i hranu.

Naoko ih ne povezuje ništa, osim što su žene i što sve poznaju Oliviju, no nakon jedne zajedničke ljetne pijanke u cvjećarnici u Anđelovu vrtu postat će prijateljice, duboko se povezati i međusobno si pružati potporu u planovima koje su si zacrtale do kraja ljeta (neke same, neke na nagovor ili poticaj ostatka te ženske škvadre).


Casandra se želi riješiti svojeg oženjenog ljubavnika, ali ta je veza daleko kompliciranija nego što se čini na prvi pogled.
Galu ostale nagovaraju da dade šansu jednom posvećenom frizeru, a Victoriju da istraži što nudi taj arheolog koji raskapa stare kosti u potrazi za onima koje bi mogle pripadati dvojici slavnih španjolskih književnika.
Aurora samo želi da joj uspije veze sa zapuštenim trutom koji joj se uselio na kauč, no njezine prijateljice žele da napokon netko pogleda te njezine predivne slike.
Marina, koja je naša pripovjedačica, dala je pak obećanje pokojnom suprugu: ukrcat će se na njihovu jedrilicu, znakovitog imena „Petar Pan“, preploviti Sredozemno more i rasuti njegov pepeo blizu afričkog kontinenta, no kako da to učini netko tko je po prirodi suvozač a ne kapetan? I Olivia ima svoje izazove, ali njih ćemo doznati tek na kraju.

Roman „Žene koje kupuju cvijeće“, originalno objavljen 2016.
godine, bio je hit u Španjolskoj – u samo pet mjeseci doživio je čak sedam izdanja.
Razumljivo je zašto: u pitanju je pitka priča o ženskom prijateljstvu, sestrinstvu i snazi, svojevrsni španjolski „Seks i grad“, a roman je toliko „napucan“ mudrim izrekama o životu, redovito iz Olivijinih usta, da se može gotovo čitati i kao self-help priručnik: malo feminizma, puno parola o tome kako svaka žena treba upoznati sebe i ne ovisiti ni o kome, priličan broj zaista dobrih i praktičnih psiholoških savjeta o tome kako tugovati i prihvatiti bol, bijes, razočaranje i vlastitu ranjivost.


Ono što mu je glavna prednost – ti mudri citati koji se gotovo mogu podcrtavati na svakoj stranici, ujedno mu je i glavna „mana“ u književnom smislu.
Ne znam je li do originala ili prijevoda, no roman ne teče – pripovjedačica ne priča, nego prepričava, čini se kao da narativ postoji zbog tih mudrolija, a ne da su životni uvidi proizišli iz priča junakinja.
Pored toga, struktura romana nije najsretnije osmišljena: sudbine Marine, Casandre, Gale, Aurore, Victorije i Olivije pravilno su isprekidane Marininom plovidbom na jedrilici i hrvanjem s jedrima, motorom, morskim strujama, nespavanjem, olujama, navigacijom, gorivom i sličnim.
Osim ako niste strastveni zaljubljenik u jedrenje, pa vas sve to zanima, ta poglavlja će vam u principu smetati u čitanju, koliko god ih autorica pokušavala proturiti pod svojevrsni Marinin dnevnik u kojem raščlanjuje odnos s pokojnim mužem.


Pojedinačne priče pet žena pod Olivijinom paskom, iako klišejizirane, zanimljive su i životne – doista odražavaju sudbine prosječnih četrdesetogodišnjakinja i s njima se može poistovjetiti većina žena srednje dobi bilo gdje u svijetu.
Eto i dobre strane globalizacije.
No Olivijina sudbina, koju autorica čuva do kraja kao vrhunac i katarzu radnje, slaba je i meni razočaravajuća; ne opravdava napetost koju je Vanessa Montfort gradila punih 350 stranica.
Kraj je predvidljiv ali sladak, i površan čitatelj naslutit će ga odmah na početku.

„Žene koje kupuju cvijeće“ lagana su ljetna literatura, ne osobitog književnog dosega, ali idealno za čitanje na plaži, gdje nije moguće imati mnogo koncentracije.
 
 
Ichiro Kishimi
Imati hrabrosti ne svidjeti se drugima
Tanja Tolić
Kad je Ichiro Kishimi bio u svojim ranim tridesetima, što je bilo sredinom osamdesetih godina prošlog stoljeća, otišao je na jedno psihološko predavanje.
Predavač je započeo riječima: “Oni koji danas budu slušali moje predavanje, moći će se promijeniti i odsad nadalje bit će sretni.” Kishimi je, piše u pogovoru knjige “Imati hrabrosti ne svidjeti se drugima” (Planetopija, 2019., prijevod Matija Pospiš), koju je napisao u suradnji s Fumitakeom Kogom, osjetio gađenje.
Ne objašnjava zašto, ali možda je razumljivo kad se ima na umu da je “po struci” filozof, a filozofi do odgovora dolaze postavljajući hipoteze za koje se moraju naći dokazi koji udovoljavaju zahtjevima logike, istinosti i empirije.

Usprkos gađenju, i ne bez humora, upravo tako počinje knjiga koja je postala japanskim bestselerom.
Jedne večeri poznatom filozofu dolazi u posjet mladić nezadovoljan životom odlučan da se dobro posvađa i pobije sve teze tog filozofa koji je naučavao da je svijet jednostavan i da je sreća nadohvat ruke svakoga čovjeka u svakome trenutku.
Njegove tvrdnje, ako već ne izazivaju gađenje, čine se bajkovitima i naivnima, možda i prevarantskima, no filozof se sasvim ozbiljno prihvaća posla: odgovorit će mladiću na sva pitanja, potanko i strpljivo objasniti svoja uvjerenja, a pritom će se voditi adlerovskom psihologijom jer to je ono što ustvari naučava.

Alfred Adler (1870-1937) najmanje je poznat od trojice divova psihologije koji su djelovali početkom 20.
stoljeća u Beču (Jung u Zürichu, ali je Freuda upoznao u Beču), a iako se često misli kako je i on, kao i Carl Gustav Jung, bio učenik Sigmunda Freuda, to nije točno; dapače, Adler je sačuvao razglednicu koju mu je Freud poslao 1902.
godine a u kojoj ga naziva kolegom i poziva da se pridruži njegovoj neformalnoj grupi  psihoanalitičara što se redovito sastajala srijedom na diskusijama.

Filozof u ovom romanu o potrazi za istinskom srećom, napisanoj u formi filozofskog dijaloga, mladiću odmah pojašnjava kako je grčka filozofija – primarno tri njezina velikana: Sokrat, Platon i Aristotel – okosnica njegova života, no kako je, ima već neko vrijeme, usvojio “drugu filozofiju”, posve novu školu psihologije koju je početkom 20.
stoljeća utemeljio austrijski psihijatar Alfred Adler.
Danas je ona poznata kao adlerovska psihologija, no sam ju je Adler nazivao individualnom psihologijom.
Njegov je nauk, kao uostalom i Freudov i Jungov, nastavio živjeti i nakon njihove smrti, s tim da je Adlerov – kao i Jungov – dijelom prigrlio self-help, pa se Adlerov utjecaj može iščitati u kultnom priručniku za samopomoć Dalea Carnegieja “Kako steći prijatelje i naklonost ljudi” i “Kako zaboraviti brige i naći zadovoljstvo u životu”, ili pak u djelu Stephena Coveyja “7 navika uspješnih ljudi”.

Razlog zašto su njegove ideje “bliske” self-helpu, ili ih je self-help preuzeo, jest teleologija, znanost o svrsi određene pojave, a ne o njezinu uzroku; upravo ono što je Adlera, u konačnici, i udaljilo od Freuda koji se pouzdavao u etiologiju (znanost o uzrocima i posljedicama).
To, između ostalog, znači da Adler “ne priznaje” postojanje traume i u svom nijekanju argumenata temeljenih na traumi, citira ga filozof u romanu, kaže: “Nijedno iskustvo samo po sebi nije uzrok našeg uspjeha ili neuspjeha.
Na patimo od šoka zbog naših iskustava (takozvanih trauma) nego ih pretvaramo u što god odgovara našim ciljevima.
Naša nas iskustva ne određuju, ali je značenje koje im pridajemo samoodređujuće.” 

Ako ste proživjeli u životu traumu – zlostavljanje, rat, gubitak bliske osobe ili nešto drugo vama podjednako bolno – ova bi vas misao mogla ozbiljno iznervirati ili uznemiriti jer zvuči kao negiranje iskustva i prava na bol.
Što je Adler točno mislio time, ne mogu reći jer nisam čitala njegova djela, a osobno se ne pouzdajem niti u tumače iz druge ruke, no mogu reći ovo: većina pravaca suvremene psihoterapije ne negira iskustvo traume, u smislu da se ono dogodilo i da se iskustvo s pravom smatra bolnim, ali jednako tako traumatiziranu osobu vode putem prihvaćanja iskustva, transformacije iskustva i preuzimanja odgovornosti za svoj život.
Trauma, naime, ne boli samo zato što se dogodila, nego i zbog toga kako smo je protumačili, zbog čega se danas na psihoterapiji s podjednakim poštovanjem prorađuju i traume i “kriva”, nerijetko dječja uvjerenja.

“Imati hrabrosti ne svidjeti se drugima” roman je podijeljen u pet poglavlja, odnosno u pet večeri u kojima filozof i mladić raspravljaju o glavnim koncepcijama adlerovske psihologije.
Osim o nepostojanju traume – čija je svrha, rekla bih, ipak primarno vraćanje kreativne, transformacije snage u ruke ranjenoga i pobuđivanje nade stavom da nas prošlost ne determinira – filozof mladića poučava i o tome kako ljudi izmišljaju ljutnju pod izgovorom da ne mogu kontrolirati svoje emocije, a ustvari je koriste kao sredstvo kojim postižu svoje ciljeve.
Prema autorima romana, Adler je bio čvrsti zastupnik hipoteze da “ljudima ne upravljaju emocije”, odnosno da se sve emocije mogu kontrolirati, iako se u romanu, šteta što mladić to nije pitao filozofa, ne objašnjava zašto onda čak i penalni sustav priznaje, primjerice, olakotne okolnosti u slučajevima ubojstva na mah.

Adler ne vjeruje ni u narativnost psihološkog iskustva, u pričanje priča kojima su i Freud i Jung bili toliko skloni, no da bi se promijenilo značenje/tumačenje prošlosti, što po Adleru odlučuje kakva će nam biti budućnost, to ipak zahtijeva novi narativ (a i psihoterapiju traume).
Adler taj gordijski čvor razriješava koncepcijom kako ljude ne pokreću uzroci iz prošlosti nego se kreću prema ciljevima koje si sami zadaju.
Ljudi se mogu promijeniti, u bilo kojem trenutku, bez obzira na okruženje u kojem se nalaze, ali to zahtijeva hrabrost.

Druge večeri razgovor filozofa i mladića postaje istinski zanimljiv, nakon što mu filozof objavi kako su svi problemi zapravo problemi u međuljudskim odnosima.
Počinje trik-pitanjem, pita mladića zašto ne voli samoga sebe i otkriva mu da je usredotočen samo na svoje mane zato što se previše boji da ga drugi neće voljeti i da će biti povrijeđen u međuljudskim odnosima.
“Strašno se bojim da će me odbaciti ako budem tko jesam.
Teško je to priznati, ali u pravu ste”, odgovara mu mladić.
Adler, citira ga filozof, kaže: “Da bi se čovjek riješio svojih problema, jedino što može jest biti potpuno sam u cijelome svemiru”.
Ali ne može.

Da je čovjek posve sam, ne bi se imao s kime uspoređivati, ne bi bilo očekivanja – tuđih i vlastitih – koje bi morao ispunjavati, a posljedično niti razočaranja i usamljenosti.
Ne osjećamo se usamljeno, objašnjava filozof, zato što smo sami.
“Usamljenost je oko sebe imati druge ljude, društvo i zajednicu, a istovremeno duboko osjećati da smo odvojeni od njih.
Da bismo bili usamljeni, trebamo druge ljude.
To znači da osoba samo u društvenome kontekstu postaje ‘pojedinac’.” Slijedom toga, nema ni briga koje su potpuno određene pojedincem; takozvane unutarnje brige ne postoje.
Kakva god briga se javi, uvijek su prisutne i sjenke drugih ljudi.


Naša se vrijednost temelji na društvenom kontekstu što prirodni osjećaj inferiornosti – ideja po kojoj je Adler možda i najpoznatiji – može pretvoriti u kompleks inferiornosti koji se redovito kompenzira izmišljenim kompleksom superiornosti.
Pogledajte oko sebe, u tu vrlu braću i sestre, i sljedeći put kad vam dođe da se posramite zato što se netko na Facebooku hvali svojim uspjesima, sjetite se ovih mudrih riječi otprije gotovo stotinu godina: “Oni koji idu tako daleko da se hvale naglas, zapravo nemaju nimalo samopouzdanja.
Adler jasno ističe: ‘Onaj tko se hvali, čini to isključivo zbog osjećaja inferiornosti’.” Poseban pretinac pritom treba rezervirati za one što se hvale jer su u dobrim odnosima s nekom moćnom osobom – ni u jednom od tih slučajeva “ja” nije taj tko je zapravo superioran ili poseban; čovjek samo predstavlja svoje “ja” kao superiorno tako što ga povezuje s autoritetom (pri čemu autoritet može biti i predsjednik razreda).

Život nije natjecanje, poručuje Adler preko Kishimija i Koge, zato i filozof iz romana ne razmišlja o stjecanju statusa ili časti i svoj život živi kao autsajder.
“Znači li to da ste nekako prihvatili poraz?” provocira mladić.
“Ne.
Povukao sam se s mjesta koja su preopterećena pobjedom i porazom.
Kada čovjek pokušava biti svoj, natjecanje će ga neizbježno u tome ometati.”

Pred svakim odraslim čovjekom, koji želi biti društveno biće, tri su zadaće prema Adleru – zadaće prijateljstva, zadaće ljubavi i zadaće rada, pri čemu napominje da općenito svi problemi u međuljudskim odnosima nastaju kad zadiremo u tuđe zadaće ili kad se drugi miješaju u naše.
To je, naposljetku, vjerojatno najteži izazov adlerovskog pristupa životu – odrediti granicu gdje prestaje naše i počinje tuđe – jer svi želimo biti samodostatni, ali i živjeti u skladu s društvom.
Sloboda je, kaže filozof mladiću, “kada te netko ne voli.
To je dokaz da koristiš svoju slobodu i da živiš slobodno i znak da živiš u skladu sa svojim načelima”.
Drugim riječima, to znači imati hrabrosti ne svidjeti se drugima.

Cilj međuljudskih odnosa je osjećaj zajednice, tome je u romanu posvećen središnji dio knjige, to je centar Adlerove koncepcije individualne psihologije.
Filozof objašnjava mladiću kako su se upravo zbog “osjećaja zajednice” mnogi ljudi razišli sa slavnim  psihijatrom, zaboravljajući napomenuti da se tadašnjoj kulturi u osnovi nisu sviđale Adlerove socijalističke ideje.
Osjećaj zajednice, poučava filozof, najvažnija je mjera za razmatranje sretnog stanja međuljudskih odnosa; osjećaj zajednice naziva se i “društveni interes”, odnosno “interes za društvo”.
A najmanja jedinica društva nije obitelj, kako mnogi misle, nego “ti i ja”: kada je dvoje ljudi zajedno, u njihovoj nazočnosti nastaje društvo, a nastaje i zajednica.


Adlerovski preokret podruzumijeva sljedeće: svrha je zajednica prijeći s vezanosti za sebe na brigu za druge.
“Tko bi, zaboga, uopće mogao tako postupati?” čudi se mladić.
Jedna je osoba Adleru postavila slično pitanje, kaže filozof, evo kako je odgovorio: “Netko mora početi.
Drugi ljudi možda neće surađivati, ali to nema veze s tobom.
Moj je savjet za tebe sljedeći: Ti trebaš započeti.
Bez obzira na to surađivali drugi ili ne.”

Za Adlerovo učenje često se kaže da je “zajednički kamenolom” iz kojeg svatko može nešto iskopati.
Da bi ga čovjek uistinu razumio,  objašnjava filozof, i upotrijebio ga kako bi zaista promijenio svoj način života, kaže se da bi mu za to trebala “polovica godina koje je već proživio”.
Drugim riječima, da počneš učiti s 40 godina, trebalo bi ti još 20 godina, dok ne napuniš šezdesetu.
Da počneš učiti s 20 godina, trebalo bi ti deset godina, dok ne napuniš tridesetu.

Iako se ne slažem sa svim aspektima Adlerove psihologije, pod uvjetom da je autori tumače precizno i ispravno, knjiga “Imati hrabrosti ne svidjeti se drugima” izuzetno je stimulativna, inspirativna i, najvažnije, otvorena za dijalog.
Njezina je najjača karta upravo u tome što ohrabruje čitatelja, kako je Adler ohrabrivao svoje pacijente; što u determiniranost ljudskoga života – najviše društvenim odnosima – unosi kreativnu energiju promjene, slobodu da se, eto, ne svidimo drugima.
 
 
Milena Benini
Mletački sokol
Tanja Tolić
Malo se koji pisac može pohvaliti time da je napisao Roman Koji je Uništavao Nakladnike, potom Roman Koji Je Prvo Živio na Internetu i zatim Roman Koji Je Razvio Neočekivanog Zmaja Kad Je Već Bio Skoro Gotov.
Prvi se zove "Prodavač snova", ima čak šest stotina stranica i otkako je nastao prošao je tri nakladnika koji su ga htjeli objaviti, ali su propali ili se prestali baviti knjigama prije nego što su ga stigli objaviti.
Četvrti koji ga je objavio, Davorin Hodak iz naklade Hangar 7, srećom je živ i zdrav i želim mu da mu firma dugo i dobro posluje iz razloga koje ću objasniti malo kasnije.


Drugi roman je "Svećenica Mjeseca" i Milena Benini, po uzoru na Mariju Jurić Zagorku, objavljivala ga je u nastavcima na svojem blogu jer ga nitko nije htio tiskati.
Na kraju ga je najprije objavio kanadski nakladnik na engleskom jeziku, a tek potom hrvatski (Zagrebačka naklada).
Treći roman je "Zmajska zora", a autoricu je neplanirani zmaj zaskočio kad je stigla u Kuću za pisce u Pazinu dovršiti rukopis koji je više-manje već bio osmišljen.

Sve ovo spominjem, i krećem malo izokola, jer mislim da Milena Benini zaslužuje ispriku.
Za autoricu sam znala otprije iako se ne poznajemo – i kao prevoditeljicu i kao urednicu i kao sigurno najplodonosniju hrvatsku spisateljicu fantastike i znanstvene fantastike; možda najviše kao osobu koja radišno i, nagađam, ponekad i naporno živi od riječi jer se od riječi u Hrvatskoj ne može živjeti lako.
Pojednostavljeno, da citiram Milenu Benini s njezina bloga (

Domaća fantastika u domovini se gotovo ne objavljuju, barem ne ukoričena u knjige, pa zato Davorinu Horaku (i još nekim, rijetkim hrabrim nakladnicima) želim dug život i uspješnu karijeru jer on u svojoj izdavačkoj kući objavljuje isključivo knjige takve tematike (domaće i prijevodne).
Milena Benini, naime, zaslužuje ispriku jer fantastično piše, ustvari piše bolje od većine hrvatske književne scene i čini se doista nepravednim da je u ovih nekoliko desetljeća koliko stvara imala ozbiljnih problema naći izdavača, a istodobno su se, bez nekih većih poteškoća, objavljivale (i još se objavljuju) doista loše knjige domaćih autora.


Da je Benini kojim slučajem rođena u Sjedinjenim Državama ili Velikoj Britaniji, dosad bi bila zvijezda.
A njezine knjige bi se prevodile na hrvatski uz bombastične blurbove koji obično prate prijevodne hitove.
Tko zna, možda bi se u međuvremenu ovjenčala i s nekoliko nagrada Hugo i Nebula, umjesto što je dobila "samo" šest nagrada SFera (što je, ako se na varam, jedina hrvatska književna nagrada koja se dodjeljuje konsezusom).
Stvar je u tome da iz Milene Benini kipi talent koji je nesumnjivo ojačan predanim radom: njezine prijašnje  romane nisam pročitala, ali sam upravo dovršila "Mletačkog sokola" (Hangar 7, 2018.), a netko tko je u stanju napisati ovakav roman naprosto jest pisac vanserijskog kalibra, raskošne maštovitosti, vjerojatno rođeni pripovjedač i netko tko je riječi tesao desetljećima.
Jako bi me iznenadilo da Benini u svom opusu ima neku lošu priču.

"Mletački sokol" zbiva se u nedatiranoj budućnosti, no čitatelju lako zamislivoj uz stvarne klimatske promjene kojima svjedočimo.
Dakle, u budućnosti u kojoj je narasla razina mora, plava kugla na kojoj živimo više ne izgleda isto.
Nestao je Japan, ne znamo da li prije ili poslije afričkih ratova, Italija se rascijepila, vjerojatno i neke druge zemlje i kontinenti, a ljudi žive na plutajućim umjetno sagrađenim otocima.
Jedan takav je Serenissima Ressurecta, ploveći otok posvećen bogataškom turizmu koji se nalazi na mjestu današnje Venecije koja, znamo, tone.


Milena Benini je, između ostalog, odličan pisac i zato što razumije i poštuje jednu vrlo jednostavnu i istodobno kompliciranu zapovijed pisanja: "Mletački sokol" u suštini je priča o ljudima, kao što su sve dobre priče u suštini (dobro ispričane) priče o ljudima.
Žanr je tu tek garnirung, čitateljska i spisateljska preferencija koja naravno ima svoje specifične zakonitosti, ograničenja, ali i prednosti: osobno, SF i fantasy volim zato što u njemu dobro rastu ideje i zato što je to žanr koji dobro podnosi ideje, posebno one filozofske.
(Pokušajte napisati roman ideje izvan žanra i velike su šanse da će vas proglasiti pretencioznim, u najmanju ruku.)

Kod pisanja priče o ljudima nema laganja: smijete izmišljati, ali ne smijete fejkati osjećaje, jer će čitatelj to osjetiti čak i ako osjećaj ne može artikulirati.
Silno me zabavilo pročitati na blogu Milene Benini kako se ona osigurava od tog "fejkanja": ima mood playliste, specifičan izbor glazbe koju sluša dok piše, i vizualna pomagala – folder sa slikama koje joj služe kao podloga za likove ili, primjerice, neke toponime.
Pa tako, da, i ja sam zamišljala jednog od dvojicu glavnih junaka, razmaženog bogataškog sina Lucu, kao nekoga tko fizički nalikuje Peteru O'Toolu, a u mojoj mašti, iako se na razumijem u mange, drugi glavni junak Yoshitaka doista je izgledao kao Rurouni Kenshin.
Zahvaljujući vizualnim pomagalima autorice sad znam i što su ficudinniji, odnosno kako izgleda kaktusova smokva.

Naime, osim što je "Mletački sokol" priča o ljudima, to je priča i o onima koji imaju i onima koji nemaju, arhetipski okvir u koji su nagurana dva svijeta, siromašni i bogati, što nužno mora stvoriti napetost, a zatim i prsnuće.
Milena Benini u svojem pisanju prirodno, gotovo organski, slijedi ta nepisana pravila pripovijedanja koja svi znamo jer smo u osnovi svi pripovjedači svojih života (ali svi ne pišemo).
Zbog toga njezina priča teče, lako se čita, pri čemu ne impliciram da je "Mletački sokol" štivo isključivo za zabavu (iako je i jako zabavno i uzbudljivo, što je opet posljedica organskog pisanja o ljudima).


Oni koji nemaju žive na Lazarettima, plovećim slamovima koji su prikopčani na Serenissimu Ressurectu, a svaki od tih slamova otok je i svijet za sebe, napučen, primjerice, Veganima, Survivalistima, Starim Punkerima, Gli Animalistima,  genetski modificiranim ljudima, kakvima pripada i kaligraf Yoshitaka i njegovi sedmogodišnji brat i sestra blizanci o kojima brine nakon smrti roditelja.
Prije mjesec dana Yoshitakin mlađi brat zarazio se zaljevskom bolešću koju je nemoguće zaustaviti.
Postoji lijek, ali on je dostupan samo bogatašima na Serenissimi; stanovnici Lazaretta nemaju zdravstveno osiguranje, bolnice ni pristup liječnicima.
Jedini izlaz koji vidi jest da za opasnog kriminalca Moulina krivotvori koshirae, opremu za mač, zahvaljujući kojoj će Moulina običan bodež prodati pod legendardni mač Bijeli sokol.


Dok tako zdvaja nas svojom sudbinom, na glavu mu padne mafijaški sin Luca Sikato-Raffia koji je bježeći od nepoznatog ubojice skočio preko zida Serenissime i pao u Lazarette.
Luca je uganuo gležanj i ne može hodati, a Yoshitaka, koji krije mračnu tajnu iz prošlosti, karakterom je blag i spreman pomoći a da ništa ne traži zauzvrat.
No kad otkrije da Luca ima zlatnu karticu zdravstvenog osiguranja koja mu ne treba, a istodobno je u potrazi za skrovištem, Yoshitaka ugleda priliku kako da pomogne bolesnom bratu...

Kako u zadnje vrijeme ne čitam mnogo znanstvene fantastike, nažalost ne mogu usporediti koliko Benini u svojem pisanju slijedi svjetske trendove ili otvara nove teme, no ako bih je usporedila s recentnom lijepom književnošću, domaćom i prijevodnom na hrvatskom tržištu, Milena Benini suvereno korača zemljom u koju su rijetki zašli – pritom ne ruši tabue jer je ona daleko u budućnosti (ne samo zbog žanra); predrasude su odavno ostale iza nje i njezinih likova.


Dva glavna junaka u "Mletačkom sokolu" su mladići/muškarci koji se upuste u vezu – hoće li ona postati ljubavna veza ili ostati samo seksualna jedan je od zapleta romana.
To je ujedno jedna od najljepših ljubavnih priča koje sam u posljednje vrijeme pročitala – pršti emotivnošću, erotikom i senzualnošću.
Potom, "Sokol" je napučen snažnim ženskim likovima, počevši od Yoshitakine prijateljice Masami do Lucine sestre, majke i bake koje upravljaju mafijaškim klanom.
Konačno, Benini u romanu – rubno, ali ne površno – obrađuje goruću temu klimatskih poremećaja i uvjerljivo pokazuje kako bi naš svijet mogao izgledati da, doslovce, izgubimo tlo pod nogama.
Ne bih rekla da je "Mletački sokol" ciljano pisan za mlađe generacije, jer to je priča koju mogu čitati svi, no fantastično prikazuje vrli novi svijet iz mladenačke perspektive, uronjen u tehnološka čuda, tulumarenje i različite, meni redom nepoznate supkulture.


Povrh svega toga, "Sokol" je toliko uzbudljiva priča da se roman ne ispušta iz ruku dok se ne pročita.
Svaki šav u ovoj priči do kraja romana je precizno i uvjerljivo spojen s cjelinom, nema neodgovorenih pitanja, lakih rješenja i neuvjerljivih likova, a moglo bi vam se dogoditi i da na kraju pustite suzu na onu, za hrvatske predrasude, tako neuobičajenu ljubavu priču.
"Mletački sokol" prva je knjiga Mletačkog triptiha, kako je izdavač najavio na poleđini knjige – ova čitateljica s nestrpljenjem očekuje nastavke.
U kojem će smjeru Milena Benini krenuti teško je predvidjeti, no s obzirom da na blogu poziva čitatelje da ostave komentare i napišu o čemu bi htjeli čitati dalje, evo moje želje – rado bih čitala o Lucinoj sestri ili tome kako su baka i majka stvorile imperij, a intrigantnim se čini i pratiti daljnju sudbinu Lazaretta koji su na kraju "Mletačkog sokola" upravo otpočeli pregovore sa Serenissimom oko svojeg političkog statusa (jer Milena Benini je dobra i u tome!).

Rijetko ovo kažem, jer smatram da je svrha književnih recenzija dati putokaz za (dobro) čitanje, a ne naputak za popunjavanje kućne biblioteke, no ovaj roman zaslužuje iznimku: kupite "Sokola", dajte konkretnu potporu ovoj fantastičnoj autorici! 

 
 
Siri Hustvedt
Ljeto bez muškaraca
Tanja Tolić
U jednom trenutku, nakon što je Boris Izcovich spomenuo riječ “pauza”, Mia Fredricksen je poludjela i završila u bolnici.
Nije rekao “Ne želim te više nikada vidjeti” ili “Gotovo je”, ali nakon trideset godina braka “pauza” je bila dovoljna da Miju pretvori u luđakinju čije su se misli rasprskavale, odbijale i sudarale poput kokica u mikrovalnoj pećnici.
U bolnici su je zadržali tjedan i pol, postavili su joj dijagnozu kratkotrajnog psihotičnog poremećaja – što znači da si stvarno lud, ali ne zadugo.
Mia se luđakinje ne voli sjećati, osramotila ju je.
E da, “pauza” je bila Francuskinja tanke, ali sjajne smeđe kose, osebujnih grudi i s Borisom je genetički modificirala štakore.

“Ljeto bez muškaraca” peti je od dosad sedam objavljenih romana američke književnice Siri Hustvedt, talentiranije polovice bračnog para Hustvedt-Auster.
(Mislim da se isto može tvrditi i za Austerov prvi, trogodišnji brak, s Lydijom Davis.) “Ljeto” mi je slučajno dospjelo u ruke, dok sam prekopavala podrum knjižare u kojem se održavala rasprodaja knjiga, Profilovo izdanje iz 2012.
 progutala sam u dan i pol, zahvaljujući i odličnom prijevodu Davorke Herceg-Lockhart.
Ne dajte da vas zavara naslovnica romana ili uvodne rečenice ovog osvrta: “Ljeto bez muškarca” nije ni chick lit, ni ljubavni roman, ni još jedna tužna priča o ostavljenoj, sredovječnoj ženi koja nema nikakva identiteta pa prolupa i mužu radi sranja jer je on našao ljubavnicu (kao što je to, primjerice, slučaj s “Danima zaborava” Elene Ferrante, lošim romanom na istu temu).

Siri Hustvedt obrazovana je, načitana i promišljena, jedna od onih žena koje imaju što reći i znaju to reći, ubraja se među najbolje suvremene američke spisateljice, a njezina je pripovjedačica u mnogo čemu odraz autoričine (javne) osobnosti: kad ta britka i duhovita pjesnikinja doživi privremeni slom, ono što se u njoj lomi nije samo povjerenje uspostavljeno u trideset godina braka; na površinu izlazi i temeljna muka svake pametne, iznimne žene koju (muški) svijet ignorira upravo zbog toga što je pametna i iznimna – ima mišljenje, smeta, blebeće o feminizmu i u trenutku patnje, iako je ljutita i povrijeđena, ne traži krivca nego se okreće sebi.
Pokušava razumjeti taj meteor koji ju je udario iznutra; u “Ljetu bez muškaraca” Mijin je problem doista u tome što je “unutarnje dotaklo vanjsko”.
To su oni trenuci velikih životnih potresa u kojima čovjek gubi kontrolu a tijelo gubi i stvarnu i metaforičku kožu: odjednom nas više ništa ne štiti od podražaja vanjskoga svijeta; svijet postaje prijetnja (o čemu Siri Hustvedt fantastično piše u svojem romanu “Što sam volio”, primarno iz muškog očišta).

“Nakon raspada sustava izgubila sam onu žustru uvjerenost u kotačiće vlastitog mozga, a negdje u kasnim četrdesetima došla sam do zaključka da me mogu ignorirati, ali da još uvijek mogu nadmisliti svakoga, da se od ogromne načitanosti moj mozak pretvorio u sintetički stroj koji u istom dahu može dozvati filozofiju, znanost i književnost.”

Roman u nazivu ima ljeto jer se radnja zbiva ljeti nakon Borisove najave “pauze”; Mija odlazi u rodni gradić Bonden gdje joj živi majka u staračkom domu otvorenoga tipa i tamo na nekoliko tjedana unajmljuje kuću.
Dok pokušava ponovno sastaviti svoj život, primarno uz pomoć psihoterapeutkinje dr.
S., s kojom se jednom tjedno čuje telefonom, Mia prihvaća i održati književnu radionicu o pjesništvu koju pohađa sedam djevojčica na pragu djevojaštva.
Tog ljeta doslovce nema muškaraca, osim ako se ne računa sinčić Mijine susjede Lole, mlade majke koja ne radi, nego dane provodi s bebom Simonom i trogodišnjom kćeri Florom koja okolo hoda s prljavom perikom na glavi.
“Šteta što sam stvarna”, uzdahne glasno jedno popodne Flora, žaleći što se ne može smanjiti pa živjeti u lutkinoj kući sa svojim plišancima; i Mia to nekoliko puta pomisli: baš je šteta što smo stvarni, život bi bio puno lakši da smo, recimo, likovi u romanima.

“Ljeto bez muškaraca” posveta je ženskosti na sve prave načine, obuhvaća je u svim oblicima i starosnim skupinama: od djevojčica koje pokušavaju majčinu pažnju svratiti s maloga brata; djevojaka koje se uče okrutnosti iz želje da pripadaju; mladih žena koje se bore s majčinstvom i(li) pokušavaju ostvariti svoje snove; ostavljenih supruga koje su obustavile život pomažući se ludilom;   starih žena, na pragu smrti, koje su završile s muškarcima, jer je toliko lakše živjeti a da se nekog od njih ne uzme pod skrb; starih a istodobno energiziranih jer imaju svoje “potajne razonode”.
Tog ljeta – zahvaljujući primarno ženama! – Mia izlazi iz ludila, tog “stanja duboke samoopsjednutosti”.
“Bolesnik ulaže krajnji napor u praćenju vlastitih reakcija, a preokret prema ozdravljenju događa se u trenutku kada u svoju kukuljicu pusti djelić svijeta, kada kroz vrata prođe osoba ili stvar.”

Tu su, naravno, i neminovna otkrića o “okrutnosti” braka.
Mia je, za razliku od Borisa, “tihog miša”, bila bučan miš, “jedan od onih koji grebu po zidovima i prave lom, ali ipak ništa ne postižu”, uglavnom zato što im nedostaje moć autoriteta, novca, penisa.
Veliki Boris Izcovich, taj suprug kojem je nužno trebala “pauza”, otkrivamo, opetovano je kretao “u pljačku ideja u mozak vlastite žene…”, zahvaljujući se na kraju svojih znanstvenih knjiga supruzi na bezrezervnoj podršci umjesto da je, primjerice, pošteno napisao - “bez bilateralnog prefrontalnog korteksa moje žene, Mije Fredericksen, ova knjiga ne bi postojala”.
Isti taj tip, usprkos tri postdoktorata, tvrdio je da nije sposoban savladati tehnologiju perilice suđa, te strojeve za pranje i sušenje rublja.
To je, naime, stvarnost i onih žena koje imaju “vlastitu sobu”.

U “Ljetu bez muškaraca” nijedna rečenica nije suvišna, a mnoge su tako napisane da čitatelj stječe dojam da su skupo plaćene; iskustvom života u kojem se protagonist nije štedio boli jer je volio i riskirao osjećajući.
Pametno, britko, duhovito i razarajuće štivo.
 
Mario Brkljačić
Doručak za Bič
Tanja Tolić
Nemojmo se zavaravati, nije to nikakva utjeha, ali iz svijeta ružnoće doista se ponekad ljepota lakše zamjećuje; iz gliba se čini da zvijezde jače sjaje.
Ne želim učiniti nepravdu Mariju Brkljačiću, autoru zbirke priča "Doručak za Bič" (Durieux, 2019.) nazivajući njegov (književni) svijet ružnim, no život u Hrvatskoj već dugo nije lijep: nekad je književnost bila stvarnosna, pa se to dodatno bodovalo u kritikama; u međuvremenu je stvarnost postala gora pa se književnost više nema s čime uspoređivati.

"Doručak za Bič", odmah u glavu, stvarnosno je stvarnosna proza o hrvatskoj svakodnevnici, ispresijecana pastolarnim prizorima ljepote, i to nije do zemlje, prirode, nego do čovjeka koji ih promatra.
Pojedinac je u ovoj zemlji postao zadnja crta obrane, a taj se otpor plaća, ako ima sreće probranom izolacijom, "ponekad me cijelog prožme dubok osjećaj potpune izmaknutosti iz svega što me okružuje, pogotovo od ljudi, ta snažna a blažena samotnost.
Tad mi se i osmijeh razvuče preko lica."

Glavni junak Brkljačićeve zbirke, koja se može čitati i kao roman jer su priče tematski povezane, dijeli s njime ime, a vjerojatno i iskustva.
Marija, koji radi privremene poslove, najčešće kao šljaker u zagrebačkim tvornicama, upravo je napustila dugogodišnja djevojka Sonja, umjetnica, slikarica, on gubitak naoko rezignirano prihvaća, ali mu se i neprestano vraća u sjećanjima kako je ta ljubav počela i kako je izgledala.
Stvarne ljubavi, čini mi se, često su nezamjetne: možda je ta tajnost djelovanje protiv uroka sudbine; šuti, ne govori, ne hvali se, život neće primijetiti pa neće ni oduzeti.
Nema tu velikih riječi i javnih predstava, dubina privrženosti iščitava se u kuhanju jutarnje kave, kupovini šećera u kocki, hranjenju mačke, toplini tijela i seksu, razgovorima koji slobodno meandriraju, pa i u tome da se drugome kaže da je luzer, bez osude.

"Doručak za Bič" u velikoj je mjeri, ne samo u odnosu Sonje i Marija, priča o zagrebačkim (hrvatskim) luzerima, onim ljudima za koje bi uspješni rekli da tvrdoglavo odabiru ne uspjeti.
Teško je uprijeti prstom u trenutak kad se to dogodilo, i trebalo bi napisati dobru, sociološku studiju o posttranziciji da se objasni kako je – "Tu, na Balkanu.
Pod nebom boje leševa." – zavladala kultura narcizma i kultura amatera, kako se odjednom počelo vjerovati u tu priglupu sintagmu "da će ti svemir dati samo ako dovoljno čvrsto poželiš", kako su se nakotili prodavači sreće koji nas uvjeravaju da smo sami, svatko pojedinačno, odgovorni za svoju nesreću.
Slučajem je, eto, tristo pedeset tisuća ljudi otišlo sanjati svemir u Njemačku i Irsku, bit će da tamo nebo brže ostvaruje želje.

Mario je u tom smislu psihološki foto-robot hrvatskog čovjeka koji ne krade i ne laže.
Takvi, normalni ljudi nekad odvrnu slavinu, puste vodu da teče i pomisle "kako me još samo to ogledalo drži na okupu".
Ponekad pomisle "kako bih mogao pomicati planine, a onda se prepadnem zvona na vratima stana".
Dovraga, svakom čovjeku, kaže Mario, treba vremena da strahovi zamru u njemu.
Svijest jest vrhovni integrativni faktor cjelokupne ljudske fiziologije, ali često nije dovoljna u sudaru sa stvarnošću.
I to su trenuci kad glavni junak zbirke Marija Brkljačića razmišlja o tome da sutra ode dati krv jer...
"kao da se previše te krvi skupilo u meni".

"Doručak za Bič", zbirka ili roman koji u naslovu odaje posvetu jednoj tigrastoj mački za koju bi autor, vjerujem, dao  i više krvi nego što je potrebno da se napuni ampula u Zavodu za transfuzijsku medicinu, melankolična je i povremeno tmurna knjiga – ako realnosti života tumačite kao vremensku prognozu – no istodobno, kako piše na poleđini knjige, i ludi tulum, umnoženi knjižni blok u kojem bubre život, emocije i humor.
Mario i njegovi prijatelji Fric, Stiv i Neno možda i jesu luzeri, ali kakva je to luda vožnja! Čovjek kad se napije može, primjerice, progutati zubni most ili na more ponijeti lutku na napuhavanje koju je kupio od Nizozemca, nazvati je Luce, nosati je posvuda, ne odvajati se od nje ni u poštanskom uredu, peškariji, otkupnoj stanici u Murteru, noću se s njom uvlačiti i u šator.
U "Doručku za Bič" Kafka je duhovit, gleda se "Knjiga ili život" i dokumentarci o kornjačicama ne većima od kutije cigareta što mahnito kroče kroz pijesak u zagrljaj zastrašujućeg oceana, zna se zašto je "Obavijest o kretanju brodova" Annie Proulx "nešto najbolje što si čitao".
Predrasuda je, naravno, da zadovoljstvo čitanja i intelektualne znatiželje obitava samo u panteonu snobova.


U "Doručku za Bič" mnoštvo je, bez pretjerivanja, veličanstvenih prizora.
To je dug ljepoti s početka ovoga teksta, što zahtijeva izmještanje iz cinizma, jer ljepota se može osjetiti i u glibu, ali to je do pojedinca posvećenog otporu protiv kolektivne ludosti.
Mario je možda stoik, čak i ako nije dosegao unutarnje tvrđave (roba) Epikteta i (cara) Marka Aurelija, pa zaključuje "kako nikamo ne treba žuriti, kako ničemu više ne treba stremiti, kako se čovjek zapravo treba lišiti svih želja, želi li ostati priseban, ali i radostan poput djeteta i biti zadovoljan onime što mu dođe pod ruku: pokoja kremšnita, batak, knjiga, bljesak lucidnosti...
Zaista, trebao bih sve gledati kao što se gleda televizija; tek toliko da znaš kako ipak sve to strašno glupo što vidiš možeš elegantno i ugasiti."

No mnogo više, i to je moj konačni intimni zaključak, ovaj luzer, šljaker što cuga i povremeno se drogira, točno zna što je pastorala, povremeno kao da ga opsjedne eudajmon, u ružnoj zemljici rastvori se odjednom nevidljivi prostor, čitatelj ga baš vidi, uzdiže se pred njim kao katedrala svega lijepog i dobrog; diše se.
 
 
Neil deGrasse  Tyson
Astrofizika za ljude u žurbi
Tanja Tolić
U početku, prije gotovo četrnaest milijardi godina, sav prostor i energija u poznatome svemiru bili su sažeti u volumenu manjem od bilijuntinke točke kojom završava ova rečenica.
Bilo je tako vruće da su sve temeljne prirodne sile koje zajedno tvore svemir bile sjedinjene.
Premda još ne znamo kako je nastao, taj se sićušni svemir mogao samo širiti.
Brzo.
U događaju koji danas nazivamo Veliki prasak.


Tako počinje priča o našem domu – univerzumu u kojem postojimo i planetu na kojem živimo, no većina nas ne bi bila u stanju objasniti podrobnije kako smo u četrnaest milijardi godina došli od uskuhale juhe do, nažalost, uskuhale kugle koju u svemiru, naoko, ne drži ništa.
Svatko je od nas u nekome trenutku pogledao u noćno nebo posuto zvijezdama i pomislio: Što sve to znači? Kako to funkcionira? I koje je moje mjesto u svemiru? 

Svemir nije dužan biti smislen, kaže slavni astrofizičar Neil deGrasse Tyson, no mi – oživljena zvjezdana prašina koju je svemir osposobio da razmišlja o sebi – ponešto smo ipak uspjeli napuniti smislom.
Ako ste previše zaposleni i ne stignete odlaziti na predavanja o svemiru, čitati o njemu knjige ili gledati dokumentarce a želite sažet ali znanstveno čvrsto utemeljen uvod u to područje, onda je upravo objavljena "Astrofizika za ljude u žurbi" (Znanje, prijevod Ruđer Jeny) prava knjiga za vas.

"Astrofizika" Neila deGrassea Tysona nije najjednostavnija za čitanje; ponešto o svemiru ipak treba znati da bi se moglo pratiti  12 eseja prikupljenih u ovoj knjizi, a koje je Tyson uglavnom pisao za časopis Natural History.
U knjizi od dvjestotinjak stranica nudi osnovne spoznaje o svim glavnim idejama i otkrićima vezanim za suvremeno razumijevanje svemira.
Shodno tome, ako se nikad niste susreli s osnovnim terminima iz astrofizike, početak čitanja će biti ponešto složeniji, no kako Tyson odmiče u poglavljima – uz pretpostavku da su eseji posloženi kronološki, kako su nastajali – tako i njegov stil pisanja postaje sve opušteniji, a laik prijemčiviji za tu vrstu znanja, pa "Astrofizika" postaje uzbudljiva avantura otkrivanja svijeta kroz koju nas autor provodi s mnogo humora.

Tako najprije ponešto doznajemo o – svemirskoj etimologiji.
Bozoni su, objašnjava Tyson, nazvani po indijskom znanstveniku Satyendri Nathu Boseu.
Riječ "lepton" ima korijen u grčkoj riječi leptos, koja znači "lak" ili "malen".
"Kvark", s druge strane, ima mnogo zanimljivije književno podrijetlo.
Fizičar Murray Gell-Mann, koji je 1964.
predložio postojanje kvarkova kao osnovnih sastojaka neutrona i protona i koji je u to doba smatrao da obitelj kvarkova ima samo tri člana, ime je pronašao u karakteristično nerazumljivoj rečenici iz "Finneganova bdijenja" Jamesa Joycea: "Tri kvarka za gospara Marka!"

Leptoni, kvarkovi i bozoni možda zvuče komplicirano, kao nešto što nema nikakvih implikacija na naš svakodnevni život (što, naravno, nije točno), no Neil deGrasse Tyson u knjizi pokazuje kako čak i složeni fizikalni zakoni – isti oni koji upravljaju leptonima, kvarkovima i bozonima – imaju vrlo praktične implikacije na našu svakodnevicu, primjerice na šlag u kavi.


"Poznavanje fizikalnih zakona u nekim vam slučajevima daje samopouzdanje da se sučelite s osornim osobama.
Prije nekoliko godina u slastičarnici u Pasadeni pio sam svoju večernju šalicu kakaa.
Naravno, naručio sam kakao sa šlagom.
Kad mi je bio poslužen, od šlaga nije bilo ni traga.
Kad sam konobaru rekao da nema šlaga, rekao mi je da ga ne vidim jer je potonuo na dno.
Međutim, šlag ima malu gustoću i pliva na svim tekućinama koje ljudi konzumiraju.
I tako sam mu ponudio dva objašnjenja: ili je netko zaboravio dodati šlag ili u toj slastičarnici ne vrijede univerzalni fizikalni zakoni.
Ne vjerujući mi na riječ, konobar je prkosno donio žlicu šlaga da dokaže svoju tvrdnju.
Nakon što ga je malo uronio, šlag je isplivao na površinu.
Koji vam je bolji dokaz potreban za univerzalnost fizikalnih zakona?" piše autor u knjizi.

Upravo zbog univerzalnosti fizikalnih zakona svemir je znanstvenicima čudesno jednostavno mjesto.
Za usporedbu, ljudska narav – područje psihologa – neizmjerno je složenija.
U Sjedinjenim Američkim Državama, piše Tyson, o predmetima koji će se učiti odlučuju školski odbori.
U nekim se slučajevima predmet bira u skladu s kulturološkim, političkim ili vjerskim hirovima.
Različiti religijski sustavi diljem svijeta uzrok su političkim razlikama koje se ne mogu uvijek razriješiti miroljubivo.
Snaga i ljepota fizikalnih zakona leže u tome što vrijede posvuda, bez obzira na to vjerujete li u njih ili ne vjerujete.
Drugim riječima, osim fizikalnih zakona, sve su ostalo samo mišljenja.

Za sve najčudnije ideje fizike u dvadesetome stoljeću najbolje je okriviti Einsteina, nastavlja Tyson.
"Albert Einstein gotovo nikad nije radio u laboratoriju, nije testirao pojave ili upotrebljavao složenu istraživačku opremu.
Bio je teoretičar koji je usavršio 'misaone pokuse' u kojima se s prirodom suočavate svojom maštom, izmišljajući situaciju ili model i zatim utvrđujući posljedice nekoga fizikalnog načela."

Za običnu gravitaciju koju doživljavamo svakoga dana Newtonov je zakon sasvim dovoljan.
S pomoću njega smo 1969.
došli na Mjesec i sigurno se s njega vratili.
Za crne rupe i velike svemirske strukture potrebna nam je pak opća teorija relativnosti koju je Einstein objavio 1916.
godine.
Einsteinova opća teorija relativnosti bila je radikalan odmak od svih prethodnih razmišljanja o gravitacijskome privlačenju – ona gravitaciju smatra reakcijom mase na lokalnu zakrivljenost prostora i vremena uzrokovanu nekom drugom masom ili energijskim poljem.
Drugim riječima, koncentracije mase uzrokuju izobličenja – zapravo manje ili veće jame – u tkanju prostora i vremena.
Ta izobličenja vode mase u pokretu po pravocrtnim geodetskim linijama, premda ih mi doživljavamo kao zakrivljene staze koje nazivamo orbitama.
Ovo zvuči jako komplicirano, no Tyson citira jednostavnije objašnjenje koje je lakše zapamtiti, ono američkog teorijskog fizičara Johna Archibalda Wheelera koji je Einsteinov koncept ovako sažeo: "Tvar kaže prostoru kako da se iskrivi, a prostor kaže materiji kako da se kreće." 

No u "Astrofizici za ljude u žurbi", u eseju posvećenom Einsteinu,  Neil deGrasse Tyson bavi se jednom od najčudesnijih pogrešaka u povijesti znanosti.
Naime, kad je o Einsteinovoj teoriji relativnosti riječ, temeljna načela teorije zahtijevaju da se sve odvija točno prema predviđanjima.
Einstein je, zapravo, izgradio nešto nalik na kuću od karata, sa samo dvije ili tri jednostavne postavke koje podržavaju cijelo zdanje.
Doista, kada je 1931.
doznao za knjigu "Stotinu autora protiv Einsteina", odgovorio je da bi, kad ne bi imao pravo, i jedan bio dovoljan.


Upravo je u toj knjizi bilo posađeno sjeme te najčudesnije pogreške u povijesti znanosti.
Einsteinove nove jednadžbe gravitacije uključivale su član koji je nazvao "kozmološka konstanta", a označio ga je velikim grčkim slovom lambda.
Matematički dopušten, ali opcijski član, kozmološka konstanta dopuštala mu je da opiše statičan svemir.
Naime, u to doba nitko nije mislio da bi svemir mogao činiti išta osim jednostavno postojati.
I tako je jedina zadaća lambde bila da se opire gravitaciji u Einsteinovu modelu, zadržavajući svemir u ravnoteži, opirući se prirodnoj težnji gravitacije da cijeli svemir povuče u jednu golemu masu.
Tako je Einstein izmislio svemir koji se ne širi niti steže, u skladu s tada općeprihvaćenom predodžbom.


No ruski fizičar Aleksandr Aleksandrovič Fridman poslije je matematički dokazao da je Einsteinov svemir, premda uravnotežen, u nestabilnu stanju.
Poput lopte postavljene na vrh brda koja čeka najmanji poticaj da se otkotrlja u jednom ili drugom smjeru ili olovke koja balansira na svojem našiljenom vršku, Einsteinov svemir bio je u opasnu položaju između širenja i totalnog urušavanja.
I tako je krenula priča o lambdi koja je nestajala i vraćala se u naš svemir dok nije dokazano da Einsteinova najveća pogreška uopće nije bila pogreška.
Kako, otkrit ćete sami čitajući knjigu.

Tyson nas u "Astrofizici" uči da je naš planet nastao u tzv.
Zlatokosinoj zoni oko Sunca, području u kojem oceani većinom mogu ostati tekući.
Da je Zemlja bila mnogo bliže Suncu, oceani bi isparili.
Da je bila mnogo dalje, zamrznuli bi se.
U oba slučaja ne bi se na njoj razvio život kakav poznajemo.
Što je bilo prije Velikog praska, nemamo pojma.
Možda je svemir oduvijek tu, u stanju ili pod uvjetima koje tek moramo spoznati – multisvemir, primjerice, koji stalno rađa nove svemire?

"Ono što znamo i što možemo bez ikakve dvojbe ustvrditi jest da je svemir imao početak.
Svemir se nastavlja razvijati.
I da, svaki atom u našem tijelu možemo pratiti do Velikoga praska i termonuklearnih peći u vrlo masivnim zvijezdama koje su eksplodirale prije više od pet milijardi godina", piše Tyson.
 

U velikoj inventuri sastavnih dijelova svemira, nastavlja, najčešće se broje galaktike.
Posljednje procjene pokazuju da ih u vidljivom svemiru ima na stotine milijardi.
Sjajne i lijepe, ispunjene zvijezdama, galaktike tamnu prazninu prostora ukrašavaju poput osvijetljenih gradova koje noću promatramo iz svemira.
Naša spiralna galaktika Mliječna staza nazvana je tako jer noću kad je gledamo bez pomagala izgleda poput prolivena mlijeka.
I sama riječ "galaktika" potječe od grčke riječi galaxias, "mliječno".
Dvije nama najbliže galaktike udaljene su od nas 600.000 svjetlosnih godina, a najbliža galaktika veća od naše udaljena je dva milijuna svjetlosnih godina, a nalazi se iza zvijezda Mliječne staze u zviježđu Andromede.
 

"Suvremeni teleskopi i suvremene teorije omogućili su nam da zađemo i u područje izvan velikih osvijetljenih gradova i otkrijemo različite stvari koje je teško otkriti: patuljaste galaktike, pobjegle zvijezde, odbjegle zvijezde koje eksplodiraju, oblake plina s temperaturom od milijun stupnjeva koji emitiraju rendgensko zračenje, tamnu tvar, modre galaktike slaba sjaja i zagonetnu kvantnu energiju vakuuma.
Uz takav bi se popis moglo čak reći da se sve zabavno u svemiru zbiva između galaktika, a ne u njima", piše Neil deGrasse Tyson.


U Velikome prasku – eto još zanimljivosti – nastala su samo tri elementa na koja nailazimo u prirodi: to su vodik, helij i litij.
Ostali su iskovani u vrućim srcima zvijezda i eksplozijama umirućih zvijezda, omogućavajući idućim naraštajima zvjezdanih sustava da to obogaćenje iskoriste za stvaranje planeta, a u našem slučaju i ljudi.
Zbog toga je za Neila deGrassea Tysona periodni sustav kemijskih elemenata – kao organizacijsko načelo kemijskoga ponašanja svih poznatih i još neotkrivenih elemenata u svemiru – kulturološka ikona.


"Kako bismo inače mogli vjerovati da je natrij otrovan, reaktivan metal koji možete prerezati poput maslaca, da je čisti klor smrdljiv, smrtonosan plin, ali da kad se spoje u natrijev klorid nastaje bezopasna, biološki iznimno važna tvar poznatija kao kuhinjska sol? A što je s vodikom i kisikom? Prvi je eksplozivan plin, drugi potiče žestoko izgaranje, ali zajedno tvore tekuću vodu koja gasi vatru", piše u eseju.


Vjerojatno najzabavnije poglavlje u knjizi ono je koje objašnjava zašto gravitacija voli proizvoditi – kugle.
"Rabeći matematiku s prve godine fakulteta lako ćete pokazati da je kugla jedan jedini oblik s najmanjom površinom za zadani obujam.
Zapravo, milijarde bi se dolara mogle uštedjeti svake godine na materijalu za pakiranje kad bi sve kutije i ambalaža za namirnice bile savršene kugle.
Primjerice, sadržaj najveće kutije žitarica lako bi se mogao smjestiti u kuglastu ambalažu promjera deset centimetara.
Ipak, to možda nije najpraktičnije – nikome se ne da trčati za paketima hrane kad se s police otkotrljaju na tlo", zabavlja se poznati astrofizičar.


Gravitacija je sila koja materiju nastoji sažeti sa svih strana, ali ona ne izlazi uvijek kao pobjednik – kemijske veze krutih tijela vrlo su jake.
Himalaja se zbog čvrstoće kristalnih stijena uzdignula prkoseći zemaljskoj sili teži.
Ali prije nego što nas uzbude Zemljine visoke planine, upozorava deGrasse Tyson, trebali bismo znati da je raspon u visini najdublje podmorske brazde i najviše planine dvadesetak kilometara a promjer Zemlje je gotovo trinaest tisuća kilometara.
Zato, suprotno dojmu koji imaju sitna ljudska bića koja plaze po njezinoj površini, Zemlja kao svemirski objekt iznimno je glatka.
"Kad biste imali dovoljno velik prst da njime prođete po Zemljinoj površini (po oceanima i kopnu), imali biste dojam da je naš planet gladak poput bilijarske kugle", pojašnjava.


Zemaljske planine također su patuljci kad ih usporedimo s nekim drugim planinama u Sunčevu sustavu.
Ugasli vulkan Olympus Mons, najveća marsovska planina, viši je od 21 kilometra i u osnovici širok gotovo 500 kilometara.
Mont Blanc je pored njega običan krtičnjak.
Recept za izgradnju planina u svemiru vrlo je jednostavan: što je gravitacija na površini objekta slabija, više su planine na njemu.
Mount Everest je otprilike visok koliko planina na Zemlji uopće može biti visoka jer bi se slojevi stijena na dnu pod većom težinom stisnuli.


Kugla nad kuglama – najveća i najsavršenija od svih – cijeli je vidljivi svemir.
Kad povežemo Einsteinovu teoriju relativnosti, brzinu svjetlosti, šireći svemir i smanjivanje gustoće mase i energije prostora uzrokovano tim širenjem, u svim smjerovima postoji udaljenost na kojoj je brzina udaljavanja galaktika  jednaka brzini svjetlosti.
Na toj udaljenosti i iza nje svjetlost iz svih izvora gubi energiju prije nego što stigne do nas.
Zbog toga je svemir iza toga sfernoga "ruba" nevidljiv i, koliko znamo, o njemu ne možemo ništa doznati.


Kugle su doista plodna teorijska pomagala koja nam pomažu steći uvid u najrazličitije astrofizikalne probleme, napominje Neil deGrasse Tyson, ali pritom ne smijemo postati previše vezani za njih.
U knjizi se prisjeća poluozbiljnoga vica o tome kako povećati proizvodnju mlijeka na farmi.
Veterinar bi mogao reći: "Razmotrimo prehranu krave..." Inženjer strojarstva mogao bi reći: "Razmotrimo konstrukciju muzilica..." A astrofizičar će reći: "Razmotrimo kravu u obliku kugle..."
 
 
Ignacy Karpowicz
Sonjka
Tanja Tolić
O Sonjki su loše govorili mahom muškarci, a dobro žene.
S jedne strane kazna, s druge razumijevanje, mada je i to neistina.
Žene su o Sonjki dobro govorile tek nakon rata jer je bila šaptačica: mogla je baciti urok, ali i spasiti život, ili su njezine „sestre“ u to vjerovale.
Muškarci o Sonjki nisu samo loše govorili - prije, za rata i poslije - nego su svašta i činili.
Tek je jedan muškarac o njoj govorio dobro, ali bilo je već kasno.
Uvijek je kasno kad povijest krene vrtjeti svoj kotač, jer je povijest uvijek protiv ljudi, a ponajviše – protiv žena.


„Sonjka“ Ignacyja Karpowicza, poljskog putopisca, prevoditelja i književnika, brutalan je i nježan roman (kako to već ide s erosom i tanatosom...) o jednoj ženskoj sudbini u ratnom vihoru koja je toliko arhetipska da bi mogla biti svačija.
Ipak nije svačija, jer Sonjka je doista postojala: njezino ime i ime njezina nacističkog ljubavnika ispisano je na ploču i postavljeno na most u Królowom Stojłu, stvarnom selu na sjeveroistoku Poljske, blizu granice s Bjelorusijom.
Gdje su se Sonjka i Joachim sastajali i je li se Joachim zvao tako ili nekako drugačije, nije važno, no Karpowicz je u svojem romanu opisao kako su jedno drugo znali poleći u travu kraj mosta, pa su mještani to doslovno shvatili i  prošlo ljeto pločom na mostu ispravili jednu davnu nepravdu.

„Bila je jedna među nama koja je ljubovala s Nijemcem“, tako je priču počeo piščev ujak, slikar Leon Tarasewicz, i rečenica se urezala Karpowiczu u glavu i tamo bujala deset godina prije nego što je izrasla u roman (koji je u izvanrednom hrvatskom prijevodu Emilija Nuića objavila Hena com).
Ta žena, možda Sonja, preživjela je rat.
Karpowicz se zanosio idejom da je posjeti i intervjuira, no prije nego što je to učinio žena je umrla.
Zato piščev roman počinje tako kako počinje: pretencioznom kazališnom redatelju u poljskoj zabiti, blizu granice s Bjelorusijom, pokvari se auto.
Sve to promatra Sonjka vodeći kravu s paše.
U području bez signala ponudi piscu okrijepu, šalicu svježe pomuzena mlijeka.
On – bez signala za mobitel kao bez glave – prihvati ponudu, pa uz okrijepu dobije i priču.

Sonja se, doznajemo, vrlo mlada toliko naživjela i naosjećala da nakon toga više nije ni živjela ni osjećala.
Ima lice na kojem se vidi se da je nešto proživjela, vidi se da je o nečemu maštala, ali prije svega „to je lice koje služi za slušanje, promatranje, jedenje, umivanje, ljubljenje, njušenje, štucanje, plakanje, šmrcanje“.
Tome, naravno, služe sva lica, ali ipak nisu svi takve sreće da ih kotač povijesti tako temeljito samelje da im nestanu osnovni instinkti za obmanu i preživljavanje.
Sonjka, naime, nije znala sakriti sreću, poslije nije mogla, a i više nije bilo važno, prikriti bol.
Zato je i živjela na kraju ničega, u Królowom Stojłu, gdje su stajale samo četiri seoske kućice.
U najmanjoj, rezerviranoj za seoske luđake, stanovala je ona.

Žene su stoljećima bile imovina - nerijetko manje vrijedne od krave, kokoši nesilice ili svinjčeta – pa je tako imovina i Sonja, svojem ocu i dvojici braće.
Njihova, ženska vrijednost bila je, stoljećima, jedino u tome što su mogle naporno raditi, recimo brinuti o imanju, i, važnije, rađati djecu, točnije sinove.
Samo je naoko ironija da je jedna od najvećih povreda u svim ratovima silovati neprijatelju ženu – ropkinju, marvu, imovinu.
Nije ironija zato što su takva silovanja sustavna i ciljana, u slučaju rata služe zastrašivanju muškaraca, govore „ja neprijatelj posijat ću svoje sjeme među tvoj rod, okaljat ću ti naciju“, jer je svrha žena, u nacionalističkim državama, produljivati naciju, rađati sinove koje će potom očevi slati u rat.

Sonjku nije silovao neprijatelj, dogodila joj se ljubav, možda zato što je jedne večeri stisnula oči i poželjela da zvijezda padne s neba i donese sreću: „Još sam dugo stiskala oči, a moja je želja potpalila ognjeni znamen u srcu.
Ta želja bila je kao pokrov lijesa.
Bila je to kratka želja: najviše jedna riječ, možda i manje od jedne riječi.“ No podati se neprijatelju u ratu, ne samo za muškarce pripadnike iste nacije, jednako je „dati se silovati“: ženi koja je to učinila ne može se dogoditi ljubav; izdala je rod, naciju, selo, oca i obitelj.
Istina je, međutim, da „silovanje nije ništa više ni ništa manje nego vrlo svjestan proces zastrašivanja žena kojim svi muškarci drže sve žene u stanju straha“ (Susan Brownmiller, „Against Our Will: Men, Women and Rape“, 1975.).
I to će Sonjka nekoliko puta iskusiti.


Međutim, brutalnost priče Ignacyja Karpowicza je u tome što „dobri ljudi“ koriste rat za vlastite osvete i zločine koji s ratom nemaju veze.
Mogli bismo se zanositi tezom kako rat iz ljudi izvlači najgore pa dobri ljudi postanu „lošiji“, ali zlo ne funkcionira tako.
Sonjki se zlo dogodi puno prije nego što rat počne - što točno, neću otkrivati, tek ću citirati: „...djetinjstvo zauvijek ostaje u čovjeku, kao godišnja doba ili okrutnost: moguće ga je poricati, ali ono se ne da ubiti, prebojiti, zaboraviti – u najboljem slučaju moguće je razvući paravan.“ U ratu pak na dobrotu naiđe tamo gdje se najmanje nadala.
Sukobi, nesreće i pogromi, čini se, djeluju tek kao pojačivači: ono temeljno u nama naraste do mjere da postane svima vidljivo; kao Sonjino lice stvoreno za ljubljenje, štucanje i plakanje.
Vlastito nam lice postane ogledalo karaktera.	

Mit o dobrim ljudima koji čine loše stvari – a zapravo lošim ljudima koji se u ratu razulare - okosnica je priče romana, s neočekivanim preokretom na kraju ili, kako bi to autor romana rekao kroz svojeg pripovjedača kad pomislite da je stigla završna scena: „Ali, jebemu, to nažalost nije završna scena“.
Priče o zločinu i krivnji nisu uvijek jednostavne, a kad nisu jednostavne, uglavnom potvrđuju da svatko od nas u sebi nosi potencijal i za anđela i demona, pa što prevlada, uvijek osobnim izborom.
„Mržnja, čak i ako je žestoka i željezna, beznačajna je pred ljubavi.“ Rado bih to analizirala, ali ne želim vam kvariti čitanje: svatko od nas morat će sam razmatrati motive tog neočekivanog čina milosrđa na kraju romana.

Osnovni zaplet „Sonjke“ ispripovijedala sam linearno, ali on u romanu ne teče tako.
Karpowicz, u najboljem duhu postmoderne, miješa sadašnjost (ispovijed Sonjke kazališnom redatelju) s prošlošću (Sonjkinim djetinjstvom i mladošću); sve to, s izvanrednim tajmingom za priču – točno zna kad treba stati i čitatelju dopustiti da predahne od užasa, a nekad i ljepote -  prekida sekvencama u kojima je redatelj već po Sonjikinu životu postavio predstavu, doživio premijeru, sasjekla ga je kritika optužujući ga za kič, obožava ga publika koja je pak ulovila sirovost emocije i univerzalnost (ratnog) iskustva.


Igor Grycowski bio je najpoznatiji i najnadareniji (tako su govorili jedni), odnosno najpretenciozniji i operiran od svakog osjećaja za scenu (tako su govorili drugi) kazališni roditelj više mlađeg nego starijeg naraštaja, kao i pisac romana bez razumljive radnje.
Grycowski pati, „i to duboko kao pećina i široko kao ocean, a k tomu ima i ogroman ego“.
Da poželi počiniti samoubojstvo, mogao bi se popeti na svoj ego i s njega onda skočiti, opisuje ga autor.

Povremeno ciničan, zajedljiv pripovjedač izrugujući se redatelju izruguje se ustvari našoj navici da se odijelimo od drugih bića, pravdajući cinizam individualnošću.
„Sonjka“ tako postaje drama za dvoje, njezino razotkrivanje pomaže Igoru da se oljušti kao luk – ispod pretencioznosti i samoživosti odjednom izranja biće: „...pojmio je da mora upamtiti čak i više od onoga što mu je Sonja napričala, shvatio je da pamćenje mora upregnuti u svakodnevnicu rada na kazališnom komadu ili romanu, tako da zacijeli, da napokon ispriča nešto istinito, da se za nešto izbori“.


Autentičnost je, piše Karpowicz, ipak jedan grozan kliše.
Često je to točno, osim kad nije.
Poneki ljudi ponekad autentično oplakuju sebe, gubitak života kakav su mogli imati da je bilo potpore i ljubavi.
Više od toga, neki ljudi nauče i značenje one užasne rečenice - voljeti nekoga više od života.
„Zamisli, Ihnat“, obraća se Sonjka redatelju, „vraća se osoba koju voliš više od života.
I shvaćaš što 'više od života' zapravo znači.
Da se tu, zapravo, uopće ne radi o tvom životu.
Da se 'više od života' odnosi na život tvoga muža, tvoga sina, tvoje obitelji.“

Uglavnom, Sonjka je od te spoznaje sjela i oplakivala samu sebe.
Zamjećuje da u čovjeka stane više vode nego krvi.
Potrebno je mnogo hrabrosti da bi se isplakala ta voda.
Nekad pomogne onome tko plače, nekad spasi onoga tko tome svjedoči.
Izvanredan roman!
 
Michelle Obama
Moja priča
Tanja Tolić
Ne postoji priručnik namijenjen novoj prvoj dami Sjedinjenih Država.
Tehnički gledano, to nije posao ni titula u državnoj službi.
Ona ne dobiva plaću i nema određen popis obveza.
Taj položaj je kao čudna prikolica za predsjednikovanje, sjedalo koje su prije Michelle Obama već zauzimale četrdeset tri žene.


Kad je u siječnju 2009.
ušla u Bijelu kuću – i ostala u njoj do siječnja 2017.
– nije znala mnogo o bivšim prvim damama i o tome kako su one pristupile tom položaju.
Znala je da se Jackie Kennedy posvetila preuređenju Bijele kuće.
Sjećala se da je Rosalynn Carter sjedila na sastancima kabineta, Nancy Reagan je upala u neprilike jer je prihvatila darovane dizajnerske haljine, a Hillary Clinton ismijavali su jer je preuzela ulogu policajca u administraciji svojeg supruga.


Ako je Michelle Obama išta naučila iz predsjedničke kampanje svojeg supruga, prvog crnog predsjednika SAD-a, a koja je trajala dvadeset mjeseci u pedeset gradova, naučila je koliko politika može biti gadna i da su je ljudi na bezbroj načina željeli otpisati kao ljutitu ili nepristojnu; ukratko, javno mijenje ju je napadalo kako bi popunilo svaku prazninu.
“Ako ne izađete i sami sebe ne odredite, odredit će vas drugi brzo i netočno”, piše bivša prva dama Amerika u svojim memoarima “Moja priča” koje je nedavno objavila nakladnička kuća Planetopija u prijevodu Jasne Mati i Suzane Szabo.
Drugim riječima, Michelle Obama morala je naći svoj glas, sama osmisliti svoju priču ili naprosto “postati” (kako u originalnu glasi naziv njezine autobiografije, “Becoming”).

“Postajanje” o kojem piše u svojoj knjizi ne odnosi se na rast do pozicije prve dame, iako je tome posvećene trećina knjige podijeljene u tri dijela.
U prvom dijelu, naslovljenom “Moja priča”, govori o odrastanju u čikaškom kvartu South Shore; drugi dio knjige, “Naša priča”, govori o tome kako su se upoznali ona i Barack Obama, o njihovoj zaljubljenosti, vezi, braku, rođenju kćeri Malije i Sashe te početku Barackove političke karijere.
Tek treći dio, “Priča prve dame”, govori o životu u Bijeloj kući u dva mandata.


Da će tek trebati postati netko, Michelle LaVaughn Robinson (1964) prvi put doista shvaća s deset godina kad ju je sestrična upitala neznatno ljutitim tonom: “Kako to da govoriš kao bjelkinja?” Michelle je doista govorila drukčije jer su roditelji nju i brata Craiga učili da ne gutaju riječi.
No među Afroamerikancima je to bio problem, “bjelački” način govora smatrao se izdajom, umišljenošću, poricanjem njihove kulture.


U South Shoreu je 1950.
godine, petnaest godina prije nego što su se njezini roditelji doselili, 96 posto stanovništva bilo bjelačko.
U vrijeme kad je odlazila na studij, 1981.
godine, crnci su činili 96 posto stanovništva; kvart se polako pretvarao u geto.
Njezina majka Marian Robinson bila je jedno od sedmero djece.
Otac Fraser Robinson III.
bio je najstarije od petero djece.
Nijedno od njih nikada nije otišlo na odmor u Europu.
Nikada nisu bili na moru niti su otišli na večeru.
Nisu posjedovali kuću.
Njihova investicija bila su njihova djeca, sin Craig i kći Michelle.
Roditelji Robinson vrlo brzo su shvatili da će njihova djeca imati budućnost samo ako će imati obrazovanje, pa je sav novac koji su zaradili odlazio na Craiga i Michelle.


Kako je to biti crnac – pardon, crna žena – koja se obrazuje? Michelle Obama piše kako se na Princetonu osjećala “kao sjemenka maka u zdjeli riže” jer je broj muškaraca gotovo dvostruko premašivao broj žena, a crnih studenata je na prvoj godini bilo manje od devet posto.
“Ako sam u srednjoj školi osjećala da predstavljam svoj kvart, na Princetonu sam predstavljala svoju rasu." 

Potrebna je energija, piše, da budete jedina crna osoba u predavaonici ili jedna od samo nekoliko nebijelaca, koja se pokušava uključiti u neku igru ili dvoransku ekipu.
Potreban je trud, visoko samopouzdanje da kažete nešto u takvom okruženju i da ostavite dojam u prostoriji.
Majka jedne od Michellinih cimerica – inače učiteljica iz New Orleansa – bila je toliko zaprepaštena kada je čula da je njezinoj kćeri dodijeljena crna cimerica da je gnjavila sveučilište da ih razdvoje.
Odgajana u obitelji u kojoj je riječ “crnčuga” bila dio obiteljskog rječnika, uz djeda koji je bio šerif i znao se hvaliti kako je iz svojeg grada istjerao crnce, bila je “užasnuta”, kako je rekla u jednom intervjuu mnogo godina kasnije, što je Michelle u blizini njezine kćeri.
Michella Obama u to vrijeme za to nije znala, tek je godinama poslije pročitala intervju cimeričine majke; cimerica Cathy se naprosto preselila iz njihove trokrevetne u jednokrevetnu sobu.

Nakon Princetona Michelle Obama studirala je na Harvardu a potom se zaposlila u odvjetničkom uredu Sidley &amp; Austin, gdje se bavila problemom intelektualnog vlasništva za velike korporacije.
U tom je uredu upoznala Baracka Obamu i uskoro su započeli ljubavnu vezu.
Barack je bio tri godine stariji od nje, sin crnca iz Kenije i bjelkinje iz Kanzasa, rođen na Havajima.
“Barack je bio jednorog; napokon oblikovalo ga je čudno ime, neobična obiteljska povijest, teško odredivo etničko porijeklo, odsutan otac, jedinstven um.
Naviknuo je da se mora dokazivati gotovo gdjegod bi se našao.”

Slušajući Baracka, počela je shvaćati da njegova verzija nade daleko nadilazi njezinu.
Shvatila je kako je izvući se s mjesta u kojem ste zaglavili nešto sasvim drugo nego pokušati to mjesto navesti na promjenu nabolje.
U trenutku kad je veza s Barackom postala ozbiljna shvaća dvije stvari.
Prvo, mrzi biti odvjetnica, nije stvorena za taj posao i osjeća se prazno dok ga obavlja, iako je to činila itekako dobro.
Drugo, bila je duboko i predivno zaljubljena u čovjeka čiji su snažan intelekt i ambicija možda na kraju mogli progutati i njezin intelekt i njezinu ambiciju.
Baracka je, zapisuje u to vrijeme u svoj dnevnik, smatrala i zaslužnim i krivim za svoju zbrkanost.
“Da u mojem životu ne postoji čovjek koji me stalno ispituje o tome što me motivira, a što boli, bih li ja sama to činila?”

U drugom dijelu knjige, u “njihovoj priči”, Michelle Obama osvježavajuće je iskrena, do razine koju bi hrvatski političari vjerojatno smatrali indiskretnom, pa i tračerskom; u svakom slučaju, sami o tome ne bi govorili i ne govore (njihovi su brakovi ili lažno svetački ili nevidljivi).
Michelle Obama piše o tome kako su Barack i ona željeli moderan partnerski odnos koji oboma odgovara.
On je vidio brak kao savez pun ljubavi u kojem dvoje ljudi mogu voditi paralelne živote, tako da se ne odreknu svojih snova i ambicija.
Za nju je brak bio više poput potpunog spajanja, rekonfiguracije dvaju života u jedan, pod uvjetom da dobrobit obitelji ima prednost pred bilo kojim drugim planom ili ciljem.

Kao svaki relativno nov par – a ovo je dio za kopirati iz knjige i zalijepiti sebi i partneru na hladnjak kao podsjetnik! – i oni su učili kako se svađati.
“Kako bilo, ja obično vičem kad sam ljuta.
Kada me nešto izbaci iz takta, to može izazvati snažan fizički osjećaj, kao da mi se uz kralježnicu penje vatrena kugla i eksplodira takvom silinom da se poslije katkad i ne sjetim što sam tog časa rekla.
Barack, međutim, ostaje priseban i racionalan, a riječi mu nadiru poput elokventne (te stoga i iritantne) bujice.
Trebalo nam je vremena – zapravo godine – da shvatimo kako smo jednostavno takvi i da je svatko od nas zbroj genetskih kodova i svega što su u nas usadili naši roditelji i roditelji naših roditelja.” 

Osim o svađama, otvoreno piše i o teškoj fazi njihova braka – kad se Barack polako uspinjao svijetom politike putujući nekoliko puta tjedno u drugi grad, a ona naporno radila i brinula o njihove dvije djevojčice.
Nakon trinaest godina zaljubljenosti, veza im je toliko zakuhala da su morali krenuti na bračnu terapiju.
“Danas mi je jasno da čak i sretan brak može biti gnjavaža, da je to sporazum koji treba uvijek iznova obnavljati, čak i bez riječi, u sebi – čak kad je osoba sama.”

Ulaskom u predsjedničku kampanju, i “Moja priča” se naglo zahuktava, postaje uistinu uzbudljivo štivo za čitanje.
Iako “samo” supruga predsjedničkog kandidata, Michelle Obama također se suočila s izazovima – bila je žena, crna i snažna, a to su određeni ljudi s određenim mentalnim sklopom prevodili isključivo s “ljutita”.
“To je, dakako, bio još jedan stereotip, još jedna zamka.
Najlakši način da se obezvrijedi ženski glas jest da se tu ženu prikaže kao svadljivicu.”

Michelle Obama u tom trenutku shvaća da u politici treba znati i glumiti, a ona to još nije posve svladala.
Tada je javno govorila već više od godinu dana, a najbolje se snalazila na malim skupovima, u direktnom kontaktu s glasačima.
“…ako se itko pita kako žene prolaze na planetu zvanom Politika, treba samo pogledati Nancy Pelosi, pametnu i odlučnu predsjednicu Zastupničkog doma, koju se nerijetko prikazuje kao goropadnicu, ili što je sve Hilary Clinton prošla kad su stručnjaci s kabelskih televizija i kolumnisti više puta sasjekli svaki njezin korak u kampanji.
Hillaryna rodna pripadnost iskorištavala se bezobzirno protiv nje i temeljila se na stereotipima najgore vrste.
Pripisivali su joj da želi dominirati, da je gnjavatorica, aždaja.
Njezin su glas opisivali kao kreštav, a smijeh kao kokodakanje.”

Michelle Obama kao javna osoba osviještena je i emancipirana; jasno je da svojim memoarima pokušava sačuvati vrijednosti koje je bračni par Obama zastupao dok je bio u Bijeloj kući, no s obzirom da pisanje knjige podrazumijeva da se autor stavi i u ulogu pripovjedača – bez obzira na žanr u kojem piše – u pisanju je našla pravu mjeru između ozbiljnosti, poruke koju želi promovirati i “zabave”.

Pa tako onda Bijelu kuću opisuje gotovo turistički, kao golemo zdanje sa 132 sobe, 35 kupaonica i 28 kamina, a sve to raspoređeno na šest katova.
Jedna od prvih lekcija koju ju je Bijela kuća naučila jest da je život u njoj razmjerno skup.
Iako obitelj Obama nije plaćala smještaj u rezidenciji, a bile su im plaćene i režije i usluge osoblja, sami su pokrivali ostale životne troškove, koji su se brzo gomilali, posebno zbog visoke kvalitete svega, kao u otmjetnom hotelu.
Svaki mjesec dobivali su račun po stavkama za svaku namirnicu i rolu toaletnog papira.
Plaćali su za svakog gosta koji bi došao i prespavao ili im se pridružio za objedom.
Kad je njezin suprug jednom slučajno spomenuo da voli egzotično voće za doručak ili sushi za večeru, kuhinjsko osoblje je to pamtilo i stavilo na svakodnevnik jelovnik.
Tek poslije, pregledavajući račune, vidjeli su da su neke od tih namirnica dostavljane zrakoplovom iz inozemstva o velikom trošku.

I konačno, slon u prostoriji: Donald Trump.
Što je Michelle Obama mislila kad je “taj čovjek” postao 45.
predsjednik Sjedinjenih Američkih Država? Prema njemu je u knjizi vrlo oštra, ni traga onoj ljubaznoj bivšoj prvoj dami koja je s bračnim parom Trump, na dan njegove inauguracije, izmjenjivala plezentarije.
Tijekom zime 2011.
godine, piše u knjizi, Donald Trump prvi put je najavio mogućnost da se natječe za republikansku predsjedničku nominaciju.
U svojim televizijskim emisijama već tada je ponavljao izmišljotine kako je Obamin rodni list s Havaja prijevara te da je on zapravo rođen u Keniji, pa time i nije Amerikanac.
“Donald Trump, sa svojim glasnim i bezobzirnim insinuacijama, ugrozio je sigurnost moje obitelji.
I to mu nikad neću oprostiti.” I nastavlja.
“Da budem jasna, sada smo se suočavali s nasilnikom, čovjekom koji je između ostaloga ponižavao manjine i izražavao prijezir prema ratnim zarobljenicima, te praktički svakom svojom riječi osporavao dostojanstvo naše zemlje.” 

Usprkos Trumpu, Michelle Obama knjigu završava optimistično, prisjećajući se susreta s Nelsonom Mandelom, koji je dvadeset sedam godina proveo u zatvoru i na slobodu pušten tek u 71.
godini života – a svejedno ga to nije učinilo ogorčenom osobom.
On ju je, piše, naučio važnu stvar: napredak i promjena događaju se polako.
“Ne za dvije ili četiri godine, možda čak nijedanput u životnom vijeku.
Mi sadimo sjeme promjene, a njegov plod možda nikad nećemo vidjeti.
Moramo biti strpljivi.”

“Moja priča” bila je najprodavanija knjiga u Sjedinjenim Državama 2018.
godine, rekord je oborila u samo petnaest dana.
S razlogom.
Nije inspirativna, ili utješna, samo za Amerikance koji se već drugu godinu zaredom suočavaju s katastrofalnim posljedicama svojih političkih izbora, nego je i štivo koje baš osnažuje djevojčice i žene, svake boje kože.
 
 
Annette Hess
Njemačka kuća
Tanja Tolić
Eva je rekla: “Žao mi je, pogrešno sam prevela.
Prijevod glasi: većinu logoraša pronašli smo ugušene plinom.” I onda je nastavila prevoditi: “Kada smo otvorili vrata, dio logoraša još je bio živ.
Otprilike trećina.
Nije bilo dovoljno plina.
Postupak su ponovili s dvostrukom količinom.
Ovaj put čekali smo dva dana prije nego što smo otvorili vrata.
Taj put bilo je uspješno.”

Kad poljskog prevoditelja zadrže u zračnoj luci i ne dopuste mu izlazak iz zemlje, njemačko državno odvjetništvo u Frankfurtu 1963.
godine brzo mora naći novoga prevoditelja za Josefa Gabora iz Varšave.
Igrom slučaja, izbor padne na dvadesetčetverogodišnju Evu Bruhns, kći gostioničara koja je na poljskom brojila i prije nego što je postala sudski tumač, a s poljskog na njemački jezik uglavnom prevodi poslovne dokumente.
Isprva se neće snaći: logoraše prevodi kao goste, blok kao konačište, plin kao svjetlo.
Misli su joj na sasvim drugom mjestu: nestrpljivo iščekuje da je zaprosi imućni mladić s kojim je u vezi, sanja o početku novoga života izvan roditeljskog doma.
No njezini planovi dramatično će se preokrenuti kad shvati važnost onoga što prevodi - iskaze poljskih svjedoka na suđenju nacističkim časnicima za zlodjela počinjena u Auschwitzu.

Frankfurtski proces poznat je kao drugo suđenje za Auschwitz, prvo je održano u Poljskoj 1947.
godine.
Suđenje u Frankfurtu počelo je 20.
prosinca 1963.
i potrajalo do 19.
kolovoza 1965., rasprava je trajala dvadeset mjeseci, ukupno 183 dana, a optužnica je bila sastavljena na 700 stranica.
U Frankfurtu je saslušano 359 svjedoka, od toga 248 bivših zatvorenika Auschwitza, a organiziran je i posjet sudskog vijeća logoru.
Taj posjet možda je i najpotresniji dio debitantskog romana Annette Hess, „Njemačka kuća“, što ga je upravo objavila nakladnička kuća Sonatina u prijevodu Dalibora Jolera.
Tri suca, šest porotnika, dva dopunska suca i tri zamjenska porotnika, četiri državna odvjetnika, tri zastupnika sporedne optužbe, devetnaest branitelja – i u ovome romanu jedna prevoditeljica – na stratište ulaze gotovo prpošno, kao da su na izletu.
Završavaju posjet tako da se jedan po jedan lome, uključujući i branitelje – djevojka gleda muškarce kako plaču.

Dvadeset i jedan optuženik, pisalo je u novinama, čestiti su obiteljski ljudi, očevi, djedovi i vrijedni građani koji su već svi prošli postupak denacifikacije i ni na koji način nisu upali u oči.
„Novac poreznih obveznika trebalo bi svrsishodnije ulagati u budućnost“, zaključuje se u novinama.
Reporter u sudnici, u kameru govori za Dnevnik: “Porezni obveznik upitat će se: ‘Što opravdava ovoliki trošak?’”

Isto se na početku pita i pripovjedačica Eva: jesu li to optuženici, ti muškarci, tako uredno obrijani, tako čisti i civilizirani? Ondje naprijed lijevo sjedili su trgovac koji se bavi izvozom, glavni blagajnik regionalne štedionice, dva trgovačka namještenika, diplomirani inženjer, trgovac, poljoprivrednik, upravitelj zgrade, ložač, bolničar, radnik, umirovljenik, ginekolog, dva stomatologa, ljekarnik, stolar, mesar, dostavljač novca, tkalac i graditelj pianina.
Ti muškarci navodno su odgovorni za smrt stotina tisuća nevinih ljudi.

No trgovački namještenik je selektirao, batinao, zlostavljao, mučio, nasmrt prebijao, strijeljao, umlaćivao letvom, premlaćivao štapom, ubijao kundakom, razmrskavao glave, gazio do smrti, udarao nogama, gnječio i gušio plinom.
„U barakama, na logorskoj cesti, na zbornim mjestima, ispred stratišta, takozvanoga crnog zida, u svojem uredu, u bolesničkome traktu.
U praonici logorskog bloka 11 navodno je dvama hicima iz pištolja ubio zatočenicu Lilly Toffler koja je radila kao tajnica.
Prije toga ju je nekoliko dana uzastopno odvodio na inscenirano strijeljanje sve dok ga petoga dana na koljenima nije preklinjala da je napokon ubije.“

Na početku procesa mladi i zagriženi vježbenik u Državnom odvjetništvu, David Miller, kaže Evi da će, ako odmah pristane na posao prevoditeljice, stići naučiti potreban vokabular.
“Kako to mislite? Vojnu terminologiju?” pita ga Eva.
“Sve moguće nazive za to kako se može ubiti čovjeka”, odgovara Miller.
No kako roman odmiče, pokaže se da se Eva suočava s mnogo tegobnijim zadatkom: svjedočenja Židova nisu „jezovita bajka“, kako se od istine brani njezina sestra Annegret; posao je dovodi do uznemirujućih otkrića - što se dublje uključuje u Frankfurtski proces, to se sve češće pita zbog čega roditelji šute kad god je riječ o ratu...

Annette Hess - koja je radila kao slobodna novinarka, pomoćna redateljica i scenaristica (proslavila se svojim serijama “Weissensee”, “Ku’damm 56” i “Ku’damm 59”) – roman je napisala krajnje nesentimentalno, hladna je u opisima zločina i svjedočenja, čitatelj osjeća tek laganu nelagodu jer mu je jasno da se u Evinoj obitelji krije neka tajna.
Razotkrivanje tajne je i preokret i nije, rekla bih – namjerno podigrano, iz istog razloga zbog kojeg Hess u romanu na poseže za prvom kartom, onom tegobnih osjećaja: tuge, ljutnje, stida i gađenja.
Priča je umjesto toga ispletena oko jedne, ključne rečenice, ne samo za razumijevanje romana nego i nacističke povijesti Njemačke: zašto bi se čovjek dobrovoljno suočavao s tom prošlosti?

Jedan od sporednih likova romana, Millerova prijateljica Sissi, vježbeniku kaže kako nije dobro sjećati se loših stvari.
“Znaš”, rekla je otvarajući mu bocu piva, “ovdje unutra imam malu komoru.” Pokazala je na svoj trbuh, ravno ispod srca.
“I u nju sam sve pospremila, ugasila svjetlo i zaključala vrata.
Ta me komora katkada tišti pa uzmem žličicu natrona.
Znam da je ona ovdje, ali na sreću više ne znam što je u njoj.” Eva pak mjesecima sjedi u istoj dvorani s ljudima koji su živjeli i radili u logoru.
Mjesecima sluša što se događalo u logoru, dan i noć.
„Iz usta svjedoka nadirale su riječi, glasovi su prodirali kroz Evu i u njoj se oblikovali kao zbor: bio je to pakao koji su stvorili i vodili ljudi.“

Otac Frankfurtskog procesa bio je glavni državni odvjetnik Fritz Bauer po kojem ime nosi institut u kojem je Annette Hess poručavala opsežnu arhivu materijala s prvoga suđenja za zločine počinjene u Auschwitzu kako bi mogla napisati roman.
Bauer je bio Židov, i sam zatočen tokom rata, u samom procesu nikad nije sudjelovao, ali ga je doveo u Frankfurt i tužiteljima davao podršku kao glavni državni odvjetnik.
Po završetku procesa bio je razočaran, smatrao ga je promašajem, iako je proces privukao veliku medijsku pažnju.
Ratni zločinci, obrazlagao je Bauer poslije, u medijima su prikazivani kao monstrumi, što je njemačkoj javnosti omogućilo da se distancira i od njih, ali i od osjećaja bilo kakve moralne krivnje zbog zločina u Auschwitzu.
Dodatno, Bauer je optužio suce da su, osuđujući optužene, stvorili dojam da je Njemačka u vrijeme nacizma bila okupirana zemlja i da većina Nijemaca nije imala izbora negoli slijediti naredbe.
„No to...
nije imala nikakve veze s povijesnom realnošću.
Tamo su bili zagriženi nacionalisti, imperijalisti, antisemiti i mrzitelji Židova.
Bez njih, Hitler nije bio zamisliv“, izjavio je Bauer.

Upravo taj sentiment, opet bez sentimentalnosti, hladne glave, duboko svjesna prošlosti svog naroda, u romanu „hvata“ Annette Hess kroz svoju glavnu junakinju.
„Njemačka kuća“ literarno je svjedočanstvo užasa koji su počinili nacisti, ispričana iz očišta naivne djevojke koja isprva samo sanja o ljubavi, suprugu i braku, ali i vrlo jasno upozorenje i nama danas da zločine ne čine monstrumi, nego ljudi.
Prepreka shvaćanju te prijetnje – koja je uvijek prisutna, i prisutna je u svima nama, bez iznimke - upravo su primitivan stid i gađenje, kako to dobro argumentira jedna od najvažnijih filozofkinja našega doba, Amerikanka Martha Nussbaum, u svojoj knjizi „Izdizanje misli: inteligencija emocija“ (Sandorf i Mizantrop, 2019., prijevod Karmela Cindrić i Igor Dvoršćak), pozivajući se na svoje prethodnike, filozofkinju Hannah Arendt i povjesničara Christophera Browninga, koji su se bavili temom holokausta i banalnosti zla.

Browning u produkciji zla naglašava ulogu običnih ljudskih reakcija, poput popuštanja pritiscima vršnjačke skupine, želje da se ne ostavi dojam kukavice, ne izgubi obraz i slično.
Iako neke novije knjige, primjerice dvije Daniela Goldhagena („Hitler's Willing Executioners“ i „A Moral Reckoning“), pokušavaju problemu nacizma pristupiti na „antropološki način“, tvrdeći da je Njemačka koja je stvorila naciste bila posebna, „radikalno drugačija kultura“ koju treba promatrati „kritičkim okom antropologa koji se iskrcava na nepoznata obale“, Martha Nussbaum argumentira da je potpuno pogrešan stav tvrditi da te ljude nisu oblikovali faktori koji se mogu jednostavno ponoviti u drugim vremenima i na drugim mjestima, i da oni nisu izražavali univerzalnu ljudsku sposobnost za destrukciju.

„Naše gađenje stvara granicu: ono kaže – to zagađenje jest i mora ostati izvan naših tijela.
Mogli bismo i u ovom slučaju reći da mi čak pozivamo gađenje da nam pritekne u pomoć: gledajući na zle ljude kao na odvratne sami se zgodno distanciramo od njih“, piše Nussbaum i nastavlja: „Nasuprot tome, kada vidimo kako se naciste opisuje bez gađenja, kao ljudska bića s kojima dijelimo zajedničke osobine – bilo da se naglasak stavlja na sposobnost svih ljudskih bića za zlo ili na univerzalnu podložnost izopačenim ideologijama – to je uznemirujuće, jer zahtijeva da sami sebe stavimo pod povećalo i upozorava nas da bismo možda učinili isto u sličnim okolnostima.“

Annette Hess jednostavnim, preciznim rečenicama – gotovo kao da stenografski bilježi stvarnost svoje junakinje – izbacuje čitatelju jedan po jedan argument kojim se pokušava obraniti od potencijalnog zla u sebi.
Kako kaže jedan njezin lik iz romana: „Uvijek sam mislio da to nisam bio ja nego neko zlo.
(…) Ali to je bila moja nemoć, moja osveta i mržnja.
To nije bio nitko drugi nego ja.” Njegov sugovornik mu pomalo defetistički odgovora: „Teško je biti čovjek.” Rečenica se čini banalnom, ali to je doista točno: teško je biti cjelovit čovjek, svjestan i svojih mogućnosti i ograničenja, i kapaciteta za dobro i kapaciteta za zlo.
U „Njemačkoj kući“ Annette Hess vješto jednu naivnu djevojku pretvara u čovjeka, tjera je da hrabro, uz velike žrtve, nađe odgovor na pitanje: zašto nismo ništa učinili?
 
John Williams
Krvnikov Prijelaz
Tanja Tolić
“Pred šumskim dverima iznenađeni svjetski čovjek prisiljen je odreći se gradskih mjerila za veliko i malo, mudro i budalasto.
Naprtnjača običaja sklizne mu s ramena čim zakorači u ove predjele.
Ovdje je svetost koja posramljuje naše religije i zbilja koja opovrgava naše junake.
Ovdje pronalazimo Prirodu kao okolnost što zasjenjuje sve druge okolnosti i sudi poput božanstva svim ljudima koji se pojave pred njom.” Tako je u svojem eseju “O prirodi” zapisao Ralph Waldo Emerson, a tim citatom počinje treći ili četvrti – ovisno o tome hoćemo li uvažiti ili ignorirati njegovo odbijanje autorstva nad prvom, mladenačkom knjigom “Nothing But the Night” (1948) – roman ponovno otkrivenog američkog klasika Johna Williamsa.

“Krvnikov Prijelaz” (Fraktura, 2019.), opet u iznimnom prijevodu Patricije Horvat, kojim potvrđuje da je jedna od naših najboljih prevoditeljica, žanrovski je vestern, utoliko što udovoljava glavnim odrednicama – imamo geografsku odrednicu Divljeg zapada, kauboje/lovce/derače koža, “američki duh” i njegove projekcije individualizma na prostor, Indijanci su uglavnom potamanjeni, ostali su još samo bizoni, a i oni neće dugo.
I naravno, imamo divljinu, njezin pokušaj osvajanja i podčinjavanja čovjeku, osim što u Williamsovu romanu to ne uspije, pa je time “Krvnikov Prijelaz” ustvari rastvaranje žanra, anti-vestern, kao što se i Emersonov transcendentalizam – obećanje da se dobro, istinito i lijepo može pronaći samo u prirodi – pretvara u pokolj.
Priroda jest božanstvo što sudi drugima, ali “okrutno”; možda se može kultivirati ali se ne može humanizirati, divljina nema empatiju na jednak način na koji je ne može imati snijeg ili glad.

“Krvnikov prijelaz”, kako pronicljivo u pogovoru zapisuje bivša Williamsova studentica, danas i sama profesorica i književnica Michelle Latiolais, govori o žutokljuncu u potrazi za onim što je pročitao o divljini.
Will Andrews ima dvadeset tri godine, sedamdesetih godina 19.
stoljeća napušta udoban život u rodnom Bostonu i studij na Harvardu, i dolazi u izmišljeni gradić Krvnikov Prijelaz u potrazi za prije spomenutom Emersonovom dobrotom, istinom i ljepotom.
Andrews to ne kaže tim riječima, ustvari malo što uopće u romanu kaže artikulirano ili promišljeno, uglavnom su to apstraktne slutnje koje izmiču smislu i riječima pa bi se čitatelj, da slijedi autorov ironičan odmak od postulata dobrote i ljepote (divljine), mogao zapitati što je taj student uopće studirao.

Napominjem to zato što bi dosadašnjem čitatelju Williamsovih romana, “Stonera” i “Augusta” (koji je na hrvatski, sve u izdanju Frakture, također prevela Patricija Horvat), “Krvnikov Prijelaz” mogao biti razočaranje: ako očekujete akademski roman koji nosi snažan, promišljen lik sveučilišnog profesora, ili epistolarnu biografiju osnivača Rimskog Carstva, poput “Augusta”, toga ovdje nema, a nema najviše zato što glavni junak “Prijelaza” ni po čemu nije dojmljiv lik.
To je zato što glavni junak “Krvnikova Prijelaza” ustvari i nije Will Andrews, nego Emersonova divlja Priroda: ona jedina izlazi kao pobjednik u ovoj dekonstrukciji žanra.
U tom smislu je “Krvnikov Prijelaz” doista možda najbolji ikad napisani vestern.

Kratko na početku romana čitatelj očekuje da bi “Prijelaz” mogao prerasti u spoznajni, da ne kažem duhovni bildungsroman: imamo žutokljunca koji je u divljinu pošao naći riječi za osjećaje koje na studiju nije do kraja domislio čitajući.
Nedostaje mu iskustvo, naravno.
Jedno je pobjeći u šumu iza fakulteta pa udisati tišinu i čist zrak; sasvim je drukčije zaći u pustaru gdje je Williams za svoje junake, i čitatelja, zaustavio vrijeme: neprestano se kreću, ali zapravo nikamo ne stižu, divljina ih je nokautirala, sve što naš ljudski junak uspije do kraja romana shvatiti jest da je osjet koji je pokušavao imenovati, i nečim napuniti, ustvari ništavilo.
Ništa nije o sebi otkrio, samo ga je samljelo.
No, da ne sudim prestrogo, i to je početak: Will Andrews tek je u dvadesetima, stigne još puno puta pogriješiti; ionako se do spoznaje kreće tako da se najprije prepozna tama.
U tom smislu, da se čitatelj pretjerano ne razočara, najbolje bi bilo da krene od “Krvnikova Prijelaza” pa nastavi sa “Stonerom” i “Augustom”, kako su kronološki i nastajali.
Tako bi spoznaju, koju priželjkuje u “Prijelazu”, dočekao u zrelosti Stonera i Augusta, iako ni oni nisu bili pošteđeni grabeža ništavila.

Andrews u Krvnikov Prijelaz stigne s očevim pismom u džepu: uputio ga je na starog znanca McDonalda koji je u međuvremenu postao trgovac bizonskim kožama, pomodnim novitetom od kojeg se izrađuju kaputi, iako se smrad bizona iz koža zapravo nikad ne uspije sasvim istjerati.
McDonald mladiću odmah ponudi posao, treba mu netko da mu vodi knjige, ali ne treba podcjenjivati čovjekovu čežnju za samouništenjem; kako bi ona uopće mogla parirati sigurnosti za pisaćim stolom.

Prepoznavši u Andrewsu vlastitu budalastost, McDonald ga upućuje na Millera, iskusnog lovca na bizone, koji već godinama čeka na naivca koji će financirati njegov put u dolinu u planinama na koju je slučajno naletio prije desetak godina i tamo otkrio nepregledno krdo bizona s najkvalitetnijom kožom.
Kao da ih je našao na cesti, a ne naslijedio od pokojna strica (a možda je to ustvari isto), Andrews odmah vadi pare i njih dvojica počinju planirati put u društvu jedinog ženskog lika, kurve Francine, nužnog elementa ekonomije (“...jer muškarac mora imat još nešto osim cuge i hrane na što će potrošit novac i radi čega će doć natrag u grad nakon što ode u divljinu”), što s čežnjom gleda u Andrewsove mekane ruke i karakter, priželjkujući da mladić s njom provede zadnje dane prije puta jer “vratit ćeš se, al nećeš bit isti”.
Na putu im se pridružuju jednoruki alkoholičar Charley Hoge i derač Fred Schneider koji bi Andrewsa trebao poučiti kako da bizonima, nakon što ih Miller ubije, odere kožu.

Put do doline je golgota, ispresijecana žeđu; divljina prirode ipak ima svojeg ljudskog pandana, divljinu u Milleru, koji sumanuto, preko pustare, vodi malu karavanu sastavljenu od ljudi, volova i konja.
U njemu je utjelovljen i američki duh i onaj nagon za (samo)uništenjem, samo naoko paradoksalno Miller je najljudskiji lik, u svom primitivnom nagnuću da se može postojati samo tako da se (drugoga) podčini.
U dolini, nakon tjedana putovanja, napokon: pet tisuća grla mirno pase.
Miller vadi puške i počinje klanje.

Tih četrdesetak stranica – i ono što će uslijediti – najdojmljiviji je dio romana, povijest ubojitog ljudskog roda sapeta u jednoj, gotovo mitskoj dolini: kako bizon za bizonom pada u travu i krv, briše se gotovo idilična ljepota i zajedništvo muškaraca.
Andrews, Hoge i Schneider shvaćaju da Miller nema namjeru napustiti dolinu sve dok mrtav ne padne i posljednji bizon.
No priroda, podsjećam, nema empatije, ništa više milosrđa nego što bi se moglo očekivati od, primjerice, snježne mećave.

U kolektivnom ljudskom imaginariju priroda je nerijetko ravna Šambali, mističnu kraljevstvu u kojem nas čeka prosvjetljenje, uz uvjet da se uspijemo duboko zagledati u sebe.
U zrcalu divljine trebao bi se razotkrivati istinitiji oblik sebe, nepromjenjivo bistvo.
“Krvnikov Prijelaz”, kao što mu i naslov kaže, treba čitati kao prijelaz, iz mladića u krvnika što dere kožu bizonu/sebi, bogzna što će ispod naći i hoće li išta naći.
John Williams, kao i u “Stoneru” i “Augustu”, ne daje odgovor na to vječno pitanje ljudskog identiteta, iako u potonja dva romana postavlja (književno) bolja pitanja.
“Krvnikov Prijelaz” lijepo je napisan, ali meni zaostaje za kasnijim Williamsovim djelima.
 
 
Isabel Allende
Japanski ljubavnik
Tanja Tolić
Ne znam kako je drugima, ali u nekom trenutku mojih četrdesetih stari ljudi prestali su mi biti stari.
Pretpostavljam da to znači da mi se starost prestala udaljavati, ne nužno i približavati; sentiment najbolje mogu opisati time da sam preko noći počela osjećati „nježnost prema borama, izobličenim prstima i lošem vidu“.
Izgubila sam oholost rane mladosti, ugasila brojač koji bilježi protok vremena; stara koža više nije nužno znak propadanja, to se vrijeme usađuje u tijelo.
Gravitacija nas sve nužno tjera prema zemlji.


Neki dan sam u supermarketu – od povrća i voća gdje trgovina počinje, pa sve do blagajne gdje završava – spašavala jednu staricu sa štakama; skupljala joj stvari, tražila artikle, nudila da joj umećem kupljeno u vrećicu.
Nisam to činila iz sućuti ni krivnje, nisam tako dobra, nego iz novootkrivenog razumijevanja.
„Čuvajući“ nju, čuvam neku priču na životu, komadić bivanja koji se iz starosti nikad neće moći prenijeti u mladost ili djetinjstvo, iako bi bilo tako dobro život proživjeti iz pozicije (staračke) blagosti, iz uvida da se mnogo toga ponavlja a sve, srećom, neumitno završava: koliko bih samo rana sebi prištedjela.

Isabel Allende, jedna od najpoznatijih i najvoljenijih književnica na svijetu, za nekoliko će dana (2.
kolovoza) navršiti 77 godina.
Hoćeš-nećeš, starost ti je u toj dobi neumitna tema, da ne spominjem smrt s kojom se čovjek, do te dobi, nekako treba pomiriti: ako je se cijeloga života bojao, barem treba odustati od panike zbog velikog poništenja, jer Gospođa Žetelica dolazi, svima, pa kako drugi, tako i mi.
Naša je stvarnost neprestano konfabuliranje i kontekstualiziranje -  time se, eto, svijest bavi – a kad si po profesiji pisac, dakle barem donekle svjestan žrvnja u glavi koji bilježi, mjeri i prekraja, onda se starost čak može i pretvoriti u – bajku.

Kao što piše u dobro pogođenom blurbu na naslovnici romana „Japanski ljubavnik“ (Vuković &amp; Runjić, 2019., u izvrsnom  prijevodu Tamare Horvat Kanjere), Isabel Allende je vrsna pripovjedačica; možda piše bajke za odrasle, no nema im premca.
„Japanski ljubavnik“, njezin osamnaesti od dvadeset objavljenih romana, bajka je o starosti u kojoj je starost lijepa, ugodna i blaga.
Lark House nije tipičan starački dom u koji se dolazi bolovati, samovati i umrijeti; nije čak ni vrsta utopije koju se prodaje ostarjelim roditeljima kad ih se  pokušava izmjestiti iz njihova doma, pa ih se tješi time da će tamo imati društvo, zabavljati se ne tečajevima keramike i planinarskim izletima te imati 24-satnu zdravstvenu skrb.
Lark House, odnosno Ševina kuća, posebna je vrsta utopije: osnovan je sredinom dvadesetog stoljeća za dostojanstven smještaj staraca slabih prihoda (!), a od početka je, iz nepoznatih razloga, privlačio napredne intelektualce, žilave ekscentrike i umjetnike slabog dometa.

U taj će dom, iste godine, doći dvije po svemu različite žene, ali iz istih razloga: tražeći utjehu.
Irina Bazili tada ima dvadeset i tri godine i uglavnom neuspješno bježi od kratke, ali svejedno strašne prošlosti.
Alma Belasco stigla je u Ševinu kuću u svojim osamdesetima, aristokratskog je držanja i magnetskog polja koje ju odvaja od ostatka smrtnika.
Almu je, naime, u dom dovezao vozač u Mercedes Benzu: pripada bogatoj obitelji koja živi u blizini u raskošnoj kući, poznata je umjetnica, pri zdravoj pameti i samostalna – pomoć joj, dakle, nije potrebna.

Kad se u Irinu zaljubi jedini pristao muškarac u domu, devedesetogodišnji Jacques Devine, pa joj ponudi brak, a onda iznenada umre i ostavi joj svu imovinu, što u domu izazove skandal i ljutnju upravitelja Hansa Vogita, ionako nervoznog zbog nezaliječenih hemeroida, Irina Bazili privući će pažnju Alme Belasco, a ubrzo i njezina unuka Setha.
Alma traži tajnicu da joj sredi papire, Seth se pak trenutno zaljubi u suzdržanu njegovateljicu ovisnu o videoigricama i fantastičnim romanima, najviše zato što mu ona jasno daje do znanja da nije zainteresirana za romansu.
Njih će dvoje postati neplanirani partneri u uhođenju kad otkriju da Alma dobiva pisma i krizanteme od nepoznata pošiljatelja, a potom i povremeno nestaje, odnoseći na te izlete tek ručnu torbu napunjenu finim košuljama, svilenim spavaćicama, kremama i parfemima.
Irina je ta koja Sethu priopći neugodnu istinu: očito je, njegova baka ima ljubavnika, a taj je ljubavnik vjerojatno japanski, Ichimei Fukuda kojeg je Alma upoznala u predivnom vrtu obiteljske kuće Belascovih u Sea Cliffu, u proljeće 1939.
godine, kad je oboma bilo osam godina.


Od tog mjesta „Japanski ljubavnik“ širi se u raskošnu povijesnu priču koja prati tri obitelji, „žanr“ zahvaljujući kojem je Allende prodala više od 74 milijuna knjiga.
Tu je najprije kalifornijska obitelj Belasco u koju Alma stiže iz Poljske, bježeći pred ratom, a dočekuje ju tetka Lillian udana za uspješnog odvjetnika Isaaca.
Belascovi imaju dvije kćeri i sina Nathaniela, no „privremena“ Alma postat će stalna: najprije treća kći, a kad odraste i snaha.


Druga su obitelj Fukude, Takao i Heideko, koji imaju četvero djece: kćer Megumi i trojicu sinova – Charlesa, Jamesa i Ichimei, za zadnjeg su mislili da po rođenju neće preživjeti, pa mu isprva nisu ni dali ime, no kad se prerano rođeni dječak pokazao žilavim stvorom, dobio je jedini od braće japansko ime koje znači: život, svjetlo, sjaj ili zvijezda.
Takao Fukuda pomoći će Isaacu Belascu da u dvorištu obiteljske kuće zasadi divan vrt i u tome će vrtu osmogodišnja Alma prvi put ugledati Ichimeija, ljubav svog života.

Treća obitelj nema prezimena, jer je Irina Bazili lažan identitet.

Isabel Allende svašta je uplela u „Japanskog ljubavnika“.
U većini drugih romana tri obiteljske priče, tri dojmljiva i neuobičajena ljubavna odnosa, bijeg male Židovke u Ameriku, interniranje Japanaca u američke logore po ulasku Sjedinjenih Država u Drugi svjetski rat, obiteljsko nasilje, otkriće jedne tajne veze i jednog izgubljenog brata – a ima još! – naprosto bi bilo previše i roman bi vjerojatno potonuo u stereotipe.
No ovo je Isabel Allende, a ona piše najbolje bajke za odrasle, s puno humora i nježnosti, pa svi rukavci ove priče doteku uvjerljivo do kraja.


Strani kritičari nisu Allende za ovaj roman ispisali uobičajene panegirike, uglavnom zato što im se i Alma i Ichimei čine „papirnatima“ a njihov spoj neuvjerljiv, no za „Japanskog ljubavnika“ treba, pretpostavljam, zadržati određenu dozu nevinosti: dijete u vama povjerovat će da su se jednom davno, u vrtu kuće pored oceana, upoznali dječak i djevojčica koji su se tajno voljeli pedeset i osam godina.

Više od te (samo)zabranjene ljubavi koja se živjela preko pisama i cvijeća, svidjela mi se ona Irine i Setha, para kojem ništa tako dobro ne podiže raspoloženje kao kad pričaju o grijesima njegove bake.
I tu dolazimo do neočekivanog dragulja: Isabel Allende je „ljuta“ feministica, a napisala je roman o dobrim muškarcima; dapače, o nježnim vitezovima koji spašavaju žene iz ozbiljnih nevolja.
Pritom spašavaju najviše  prijateljice, ne isključivo ljubavnice, i zbog toga je „Japanski ljubavnik“ dirljiv i lijep ljubavni roman – govori o onoj vrsti ljubavi u kojoj je netko svjedok vašeg postojanja, bez prosudbe i osude, vrednovanja i uspoređivanja.
Za tu vrstu ljubavi tako smo rijetko spremni da je ona sama po sebi bajka.

Obitelji Belasco i Fukuda napučene su muškarcima mekih srca.
Irina, ta divlja mačka uličarka, to odmah zamijeti pa kaže Almi kako se čini da su svi muškarci u njezinoj obitelji imali dobro srce.
„Ima mnogo dobrih ljudi, Irina, ali su diskretni.
Dočim zli prave veliku buku, zato su zamijećeni“, odgovara starica.
Mnogi muškarci u „Japanskom ljubavniku“ formirali su se batinama.
„Svi momci prolaze te rituale inicijacije i gotovo svi prežive“, kaže Isaac Belasco svojoj supruzi dok njihov sin jedinac u novoj školi prolazi upravo takvu vrstu inicijacije.


Muškarci formirani na batinama, dobroga srca, u ovome romanu nekoliko puta žene „prisiljavaju“ da se suoče s najprezrivijom verzijom same sebe.
Ni jedno ni drugo – ni batine ni prezir – nisu isključivo rezervirani za jedan spol, lijepo su raspoređeni preko ljudskog roda otkad nas ima i tako će, mislim, biti dok nas ima.
U „Japanskom ljubavniku“ nema magičnog realizma, ali ima magije: nastupa u onom trenutku kad pukne opna i junaci – i čitatelji – krenu tugovati i prihvaćati svoj odmjereni, konvencionalni život, težinu odgovornosti koje se nikad neće moći otresti, samoću koja (nas) tišti od rođenja, ljubav za kojom čeznemo, a nikad je nećemo imati, loše karte koje su nas dopale i sve proklete smicalice sudbine.

Divan roman!
 
 
Madeline Miller
Kirka
Tanja Tolić
U kući Helija, boga Sunca, najveći podsmijeh izaziva Kirkin glas: toliko je kreštav da je i njezina majka Perza moli da šuti.
Povijest i književnost prepune su majki koje nisu voljele glasove svojih kćeri, možda zato što odraslost podrazumijeva da se kćerin glas usprotivi majčinu.
No Perza je posebna vrsta majke: kad Heliju rodi Kirku, njihovo prvorođeno dijete, nabere nos jer je u pitanju djevojčica.
Helije nema ništa protiv kćeri, ali ova, na prvi pogled, ne obećava mnogo: dobro će se udati, kaže; za kraljevića, rekao bih.
Nije baš naočita, dodaje, a Perza odgovara: "Dođi, idemo napraviti jedno bolje od nje."

Mnogo kasnije Hermes će objasniti Kirki da njezin glas nije kreštav, samo je ljudski, a bogovima koji govore u gromovima takav se glas čini slabašnim.
Nakon toga Kirka pjeva glasnije na svom otoku Eeji, kamo je progna otac jer je bila toliko nesmotrena da, poput okovana Prometeja, prizna svoje grijehe.
Indikativno je u priči Madeline Miller, upravo objavljenom romanu "Kirka" (Profil, prijevod Patricija Horvat), da priznajući ocu svoj grijeh, Kirka ustvari priznaje svoju pravu prirodu: ona je čarobnica, imao moć preobrazbe.


U desetom pjevanju "Odiseje" Homer prvi opisuje Kirku kao božicu ljudskoga glasa.
Ovako to glasi u prijevodu i tumačenju Tome Maretića: "Zatim na Eejski otok doplovismo.
Boginja tu je / Živjela strašna Kirka ljepòkosā sa glasom ljudskim, / Koja je rođena sestra Eétu, ljutome bogu; / Oboje rodi se njih od Helija, vidjela sv'jeta, / I od mȁterē Perse, Okèan kojoj je otac." U Homerovu tumačenju Kirka je najprije vještica, čarobnica, što muškarce pretvara u svinje, no poslije je sva uslužna, domaćica što poslužuje i napaja muškarce, nakon što je Odisej prevari uz pomoć čarobne trave, moly, što mu je dade Hermes, "korijen bješe joj crn, a cvijetom nalik na mlijeko".


Smrtnici nemaju za tu čarobnu biljku nikakva imena, tumači Maretić u fusnoti, jer je uopće ne poznaju: i biljka i njezino ime pripadaju carstvu priča.
Ime su Grci dovodili u vezu s glagolom molyein – oduzeti snagu, pa bi prema tome moly bilo sredstvo koje oduzima čaroliji moć djelovanja.
No moly prema opisu odgovara visibabi, iz čije je lukovice sredinom prošlog stoljeća izoliran galantamin, alkaloid koji usporava napredovanje Alzheimerove bolesti te pomaže protiv staračke demencije.
Nije baš da nas gubitak razuma nužno pretvara u svinje, no Homerova priča o Kirki što mornare truje vinom ionako se poslije moralno tumačila, kao upozorenje protiv pijanstva.

Da je samo do Homera, Kirka bi ostala takva, jednodimenzionalna, zlobna i možda luda, jer ništa ne objašnjava njezinu motivaciju za čarolije i preobrazbe.
I tu bih povukla paralelu, koliko mit, u kondenziranom obliku, reflektira stvarnost: ženskost se stoljećima tumačila kao nerazumnost; kad žene iskazuju emocije, onda drame, čini se da je glavna zadaća očeva, a nerijetko i muževa, držati ženske emocije pod kontrolom kad ih se već ne može naučiti da misle.
Publije Ovidije Nazon bio je ponešto dobrohotniji prema Kirki pa joj barem daje motivaciju i time dubinu, zbog čega se magistrica klasične filologije i književnosti Madeline Miller, u gradnji svoje Kirke, mnogo više oslanjala na Ovidijeve "Metamorfoze", a manje na "Odiseju".


Mitološki ep "Metamorfoze" pripada središnjoj fazi Ovidijeva stvaralaštva.
Pisan je u heskametrima s ukupno 11.995 stihova, za stotinjak stihova kraći od Homerove "Odiseje".
Ovidije u njemu, kronološkim redoslijedom mitoloških događaja, obrađuje slučajeve "preobrazbi" u antičkim mitovima.
Grčka je mitologija putem "Metamorfoza" postala vlasništvom Rima, kao neiscrpan izvor nadahnuća i poticaja za daljnje umjetničko stvaranje, a u četrnaestom pjevanju "Metamorfoza", također u prijevodu Tome Maretića, Ovidije ovako opisuje Kirku:

Nitko ljubavi plamen od Kirke ne osjeća većma
(Il' tom je uzrok u njojzi, il' Venera učini to joj,
Ljuta, što otac je izdade njen) - pa ona sad reče:
"Bolje bi bilo, one da držiš se, koja te hoće
I isto koja želi i žudnja je osvaja ista.
Ti si bio vrijedan i trebaše, prošen da budeš,
Pa ćeš, vjeruj mi, prošen i biti, dadeš li nade.
Nimalo dvojiti nemoj, u svoju se ljepotu uzdaj:
Ja sam boginja evo i kćerka sjajnoga sunca,
Jednako basmama jaka i travama ja sam, pa želim
Tvoja da budem; onu, što tebe prezire, prezri,
Koja te ljubi, ljub' je i najedno obje nagradi".

Kirka je arhetipska žena pa njezina preobrazba počinje tradicionalno:  kroz ljubav prema muškarcu.
Na plaži na kojoj je kao "djevojčica" provodila vrijeme s bratom Ejetom, još jednim od majke odbačenim djetetom, susreće siromašna ribara Glauka.
Kirka se u njega zaljubi na prvi pogled pa u obližnjoj šumi načupa moly jer Glauka želi pretvoriti u božanstvo kako bi s njime mogla živjeti vječno.
Tradicionalni mit kaže da se Glauko preobrazio zaspavši na livadi među čarobnim cvijećem; u Milleričinoj verziji Kirka ga pretvori u plavoputog morskoga boga.
U obje verzije Glauko je zaljubljen u nimfu Scilu; u Ovidijevim "Metamorfozama" doznajemo da je ljubomorna Kirka i Scili dala čarobne trave i tako je pretvorila u grozomorno čudovište sa šest glava koje je pored Haribde, vjerojatno kod Mesinskog zaljeva na obali Sicilije, gutalo mornare.

Nakon toga je Kirka, abominacija, protjerana: napala je vlastiti rod, danas bismo rekli, otela se ulozi čuvarice patrijarhata.
No taj će patrijarhat, to duboko leglo zmija u kojima se djevojčice odgaja da su manje vrijedne, iracionalne i da ih se svakako mora popraviti - odnosno umiriti, sedirati - iz Kirke izbijati još tisuću godina.
Psihijatar Stephen Karpman rekao bi da je Kirka upala u dramatski trokut: jedini trenuci kad sa sebe uspijeva saprati krivnju oni su kad vidi nekoga u nevolji pa pomisli: "Evo nečega potrganog što mogu popraviti." No Karpmanov trokut nas uči da se ne može biti spasitelj a da se naizmjence ne bude i progonitelj i žrtva, pa tako Kirka najprije spašava potrebite, onda ih progoni manipulacijom pokušavajući ih zadržati, a potom se ljuti jer odlaze bez da mare ili je povređuju – u oba slučaja je pretvaraju u žrtvu.

U povijesti književnosti Kirka je mijenjala uloge, čime su se mijenjala i njezina tumačenja, no može se reći da je vječna opsesija.
U klasičnoj književnosti ona je moćna čarobnica koju ukroti Odisej, opasna i zla vještica; potom slijede stoljeća u kojima se tematizira njezina moć da preobrazi muškarce u životinje/čudovišta kojima se sviđa njihovo životinjsko obličje i ne žele opet postati (razumni) muškarci (prikrivena moć seksualnosti koja prisebne muškarce preobražava u silovite životinje, i za to su krive žene); u kršćanskom tumačenju Kirka je zla kurva, demon što izvlači sile zla iz dubine tame; na kraju je feminističke književnice preobražavaju u čarobnicu koja muškarcima ne čini baš ništa, nego pokazuje njihovo pravo lice: nije ih ona pretvorila u "svinje", nego razotkriva kakvi jesu, pa to možda znači da neki od njih i jesu "svinje".

Madeline Miller je na vrhuncu tog stvaralaštva: smisao priče o Kirki nije u muškarcima i tome što im ona čini, nego u preobrazbi same sebe: Kirka je najviše čarobnica u tome što je samoj sebi podarila glas i sebi otkrila svoju stvarnu bit.
Kirkin ljudski glas tako postaje snažna metafora: od šutljive, ružne djevojčice slabašna, kreštava glasa pretvara se u moćnu čarobnicu koja se glasom, prijetnjom, usuđuje usprotiviti i svojem ocu, moćnom bogu Sunca – na kraju uspijeva reći što misli i osjeća; ostvaruje se proročanstvo samotnog Trigona iz morskih dubina.
Kad Kirka u očaju pomisli: ne mogu više podnijeti ovaj svijet, ni trenutak više, Trigon joj odgovara mislima: "Onda, dijete, stvori drugi."

"Kirka" Madeline Miller moćan je roman o preobrazbi žene, napisan u maniri grčkoga mita, vješto se i znalački oslanja na nasljeđe Homera i Ovidija, no s pomakom u suvremenost: današnje su djevojčice, uostalom, zaslužile svoje, feminističke mitove o hrabrim heroinima u kojima se "oca" – što god si on utvarao da jest – ako je potrebno naravno, pomete metlom, ili kopljem.
Arhetip vještice, čini se, potrebniji nam je nego ikad.
 
 
Becky Albertalli
Leah na prekretnici
Tanja Tolić
Leah Burke ima osamnaest godina i u biti je domaća varijanta debele Slytherin Rory Gilmore.
Rory Gilmore zato što je i njezina majka, kao i ona glavne junakinje serije "Gilmorice", zatrudnjela u srednjoj školi, pa Leah sad muku muči s 35-godišnjom roditeljicom koja se na fejsu nije sprijateljila s očevima i majkama njezinih frendova, nego s braćom i sestrama njezinih prijatelja.
Leah je Slytherin jer je, naoko, mrzovoljna i čangrizava, i Razredbeni klobuk iz serijala o Harryju Potteru bez premišljanja bi ju smjestio u dom Draca Malfoya i, khm, Voldermorta.
Mršava nije, ali voli svoje tijelo i na pada joj na pamet ići na dijetu.

Čisto da se zna, imati mamu koja je zgodnija od vas živo je sranje.
Mama pored toga ima i dečka, Wellsa, kojem je već rekla "volim te", a Leah se još nije ni poljubila.
No Leah mami govori sve, "do mjere koja graniči s patološkim".
"Redovito je obavještavam o svim tračevima na Tumblru i kažem joj u koga sam zaljubljena.
I naravno da sam rekla mami da sam biseksualna, premda to ne zna nitko od mojih prijatelja."

Godinu dana nakon što su hrvatski čitatelji imali priliku upoznati Simona Spiera iz hit romana Becky Albertalli "S ljubavlju, Simon", po kojem je snimljen i istoimeni film, nakladnička kuća Vorto Palabra, ponovno u prijevodu Liljane Novković, donosi nam nastavak tog romana, "Leah na prekretnici", u kojem susrećemo poznate junake, ali ovoga puta je priča ispripovijedana iz perspektive Simonove najbolje prijateljice Leah.

U romanu "S ljubavlju, Simon" glavni junak je gej mladić kojeg zlonamjerno auta njegov poznanik iz škole.
U romanu "Leah na prekretnici" Becky Albertalli, po struci inače klinička psihologinja koja je pomagala upravo mladima iz LGBTQIA+ zajednice, prikazuje pak koliko je izazovno biti biseksualna djevojka.
Jedna od najčešćih predrasuda s kojima se one susreću jest da hetero mladići njihovu seksualnu orijentaciju  doživljavaju kao zabavu; biseksualne djevojke postoje zbog njihovih masturbacijskih fantazija i, nerijetko, nemaju nikakav problem s tim zbijati glasne i uvredljive šale.
Povreda nisu pošteđene ni od vlastita spola (roda): hetero djevojke ponekad se nabacuju lezbijkama i bi djevojkama jer su znatiželjne ili im je dosadno.


Pisati o ovim temama u Hrvatskoj je, nažalost, i dalje kao pisati o jednorozima (koji prde druge), ne zato što jednorozi ne postoje, nego zato što je postojanje – a kamoli svakodnevna stvarnost pripadnika LGBTQIA+ zajednice – još tabu.
Pisati pak o tinejdžerima koji se autaju da su gej i biseksualni u rangu je zagovaranja toga da se protiv HPV-a cijepe i dječaci i djevojčice u osnovnoj školi: uvijek će se naći netko tko prevenciju – ili edukaciju – shvaća kao davanje dozvole za seks maloljetnicima.
Baš zato su romani "S ljubavlju, Simon" i "Leah na prekretnici" izuzetno važni: jednorozi postoje, predivni su i, da, prde duge.

Leah u romanu s otprilike jedanaest godina postaje svjesna da ju privlače i djevojke i mladići.
Njezina mama je s tim sasvim okej, i Simon bi sigurno s tim bio okej, no Leah je to svejedno teško reći jer intimna priznanja sebi i drugima uvijek su, kako kaže i naslov romana, prekretnice u našem životu.
Leah je, pored toga, ionako na prekretnici: bliži se matura, ona i njezini prijatelji obilaze i biraju sveučilišta, iz nevine zaigranosti odjednom su katapultirani u svijet odraslih – moraju se donijeti odluke koje će definirati budućnost, odluke podrazumijevaju selidbe i, ono što posebno boli, rastanke.

Leah, naime, uopće nije mrzovoljna i čangrizava, barem ništa više od drugih tinejdžera.
Stvar je u tome da ne podnosi dobro gubitke jer je u dobi od jedanaest godina, nekako u isto vrijeme kad je postala svjesna da je biseksualna, izgubila oca.
"Treba mi prostora", tako je rekao tata i napustio mamu i nju, pjegavu zbunjozu koja ide u šesti razred i nema prijatelja, doslovno nijednog.
"Išla bih u školu, došla doma i gledala s mamom televiziju.
Veliki odmor provodila sam čitajući manga stripove u zahodu.
Bilo je to baš nakon što je tata otišao, tako da je mama stalno bila ljuta i uplakana..."

Navodim sve ovo dosta ozbiljno, no "Leah na prekretnici" nije sumoran roman, baš suprotno.
Kao i "Simon" napisan je zaigrano, lagano i duhovito, jezikom tinejdžera, duboko uronjen u njihovu supkulturu, psihu i emocije.
"Leah" nije, srećom, napisana onako kako bi tinejdžerski roman možda napisali roditelji tinejdžera, ustrašeni time što njihova djeca odjednom otkrivaju ljubljenje, masturbiranje, erekcije, seks, alkohol, markiranje i tulume u podrumu.
Napisana je za njih, obraća se njima s puno topline, humora i razumijevanja – vidi se da je autorica po struci psihologinja jer se prema složenim, ponekad impulzivnim tinejdžerskim osjećajima odnosi s uvažavanjem i poštovanjem, ne nazivajući ih dramom ili pretjerivanjem.

Becky Albertalli koristi ono što bi Amerikanci nazvali "strong language", dakle jezik u kojem ima psovki i uvreda ili, kako bi Leah to šarmantno i precizno izrazila: "Nekad sam mislila da erekcije doslovno pokazuju u smjeru osobe koja vas privlači, kao kompas.
To bi puno pomoglo.
Bilo bi neugodno za umrijeti, ali bi bar razjasnilo stvari." (I nama odraslima bi, Leah, to pomoglo.)

Zaplet romana vrti se oko toga što se Leah prvi put ozbiljno zaljubi, ozbiljno u smislu da se napokon dogodi taj prvi, mitski poljubac.
Nezgodno je, ili možda nije, što se Leah zaljubi preko ušiju u osobu u koju se možda i ne bi trebala zaljubiti.
"Cijelim putem do kuće u autobusu sam kao blender uključen na pulsiranje.
U jednom trenutku mislim da sam se napokon sabrala, a zatim me groznica iščekivanja pogodi eksplozijom od milijun vata.
(...) Obrazi su mi nevjerojatno vrući.
Mogla bih pržiti šnicle na njima.
Mogla bih razbijati termometre i glačati vam kosu i zadati vam opekotine drugog stupnja."

No Leahin život, kao i Simonov, mnogo je više i od zaljubljenosti i od homoseksualne ili biseksualne orijentacije: Leah je pametna štreberica, izvrsna u školi, odlična bubnjarica u bendu i talentirana crtačica.
Mnoge prekretnice zbivaju se upravo na tom polju identiteta i po tome su univerzalna tema bez obzira na godine, spol, rodne uloge i seksualne preferencije: nekad je podjednako teško sebi priznati da si biseksualan i da imaš talent za slikanje s kojim bi mogao, samo ako se usudiš, stvoriti nešto ozbiljno.

Odlična knjiga za mlade, a i za njihove roditelje, čak i ako ne pokušavaju biti cool!
 
 
Delia Owens
Djevojka iz močvare
Tanja Tolić
Močvara nije kaljuža.
Močvara je prostor svjetla, gdje trava raste iz vode, a voda utječe u nebo.
Godine 1952.
sedmogodišnjoj je Kyi močvara postala majka.
Kya je bila najmlađa od petero djece, ostali su bili mnogo stariji od nje, iako se poslije nije mogla sjetiti njihove točne dobi.
Živjeli su s mamom i tatom, stiskali se poput zečeva u kavezu u grubo sagrađenoj kolibi.
Ta je koliba stajala iza pojasa sabal palmi koji se prostirao pješčanim ravnicama do nȉske zelenih laguna i još dalje, duž močvare.
Kilometri toliko guste visoke trave da je rasla i u slanoj vodi, prekinuti tek drvećem, tako svijenim da je ocrtavalo oblik vjetra.
Hrastova šuma nahrupila je s preostalih strana kolibe i zaklonila obližnju lagunu, čija je površina vrvjela tolikim životom da je kipjela.
Slani zrak i pjesma galebova dopirali su s mora kroz drveće.

Tako počinje debitanski roman 70-godišnje zoologinje Delije Owens koji je do ožujka ove godine prodan u milijun i pol primjeraka.
Obilato samo citirala divan hrvatski prijevod Petre Pugar zato da dobijete jasan dojam ljepote: „Djevojka iz močvare” (Vorto Palabra, 2019.), u originalu „Where the Crawdads Sing”, prije svega je elegična priča o divljini prirode i divljini jedne djevojčice koja je, napuštena od sviju, morala pronaći načine da preživi u močvari Sjeverne Karoline sredinom prošlog stoljeća.

Može li šestogodišnje dijete preživjeti samo nakon što ga najprije napusti majka, potom dvije sestre – Missy i Mandy, a na kraju i dva brata – Murph i Jodie? Svi odlaze iz istog razloga: otac se iz rata vratio s ranom na duši, sramotnom tajnom, pa je sad istjeruje batinajući požrtvovnu suprugu i malodobnu djecu.
Kya nema izbora, nitko se nije sjetio nju povesti sa sobom – taj je zaborav najviše boli – pa ostaje s ocem i organizira suživot sistemom trampe: kakav god da otac jest, njezin je otac, jedini čovjek koji joj je ostao, pa će biti tiha, pažljiva, čak i kuhati, iako ne zna kuhati, sve samo da tata ostane.
Na kraju će i on otići kad će Kyi biti deset godina, pa će močvara postati i majka i otac, a galebovi braća i sestre – kao u onoj Andersenovoj bajci o divljim labudovima u kojoj Eliza plete košulje od kopriva i uporno šuti, sve što treba, samo da spasi jedanaestero braće.
Jedino što se galebovi u ovoj priči nikada neće prometnuti u ljude: ptice ostaju ptice, šutnja šuti, a u ljude se, naučila je Kya, ne smije pouzdati.

Čitatelj se ne pita može li šestogodišnje, pa sedmogodišnje i na kraju desetogodišnje dijete samo preživjeti u divljini; uostalom, svi znamo za feralnu ili divlju djecu koja su odrasla bez kontakta s ljudima ili općenito s društvom – kroz povijest je zabilježeno više od stotinu takvih primjera.
Kya nije baš takav slučaj – nije, recimo, poput indijskih djevojčica Kamale i Amale koje je navodno odgojio čopor vukova ili ukrajinske djevojčice Oksane Malaje o kojoj su brinuli psi.
Osnovne socijalne vještine ipak je stekla, brat ju je naučio kako se snalaziti u močvari, otac ju je, prije nego što je otišao, naučio pecati.


A za sve ostalo tu je stari crnac Jumpin, vlasnik benzinske crpke za brodice, kojem napušteno dijete prodaje svježe iskopane dagnje, a poslije i dimljenu ribu, i njegova žena Mabel koja se sažali nad djevojčicom mršavom „kono oglodana čačkalica”.
Nakon močvare, Mabel će biti najbliže majci što će Kya ikad više iskusiti.
Treće ljudsko biće u više od desetak godina samotnog života u močvari bit će Tate, dječak koji se družio s njezinom bratom, dječak bez majke i sestre ali s brižnim ocem, dječak koji će je jednom spasiti iz zapetljanih rukavaca žabokrečine i naučiti je čitati.


Kya je, naime, samo jedan dan provela u školi, kad ju je u Barkley Cove odvukla socijalna služba.
No druga su joj se djeca rugala jer nije znala slovkati riječ „pas” pa se Kya u školu više nikad nije vratila.
Tate joj je pomogao da pročita svoju prvu rečenicu u životu: “Postoje oni koji mogu živjeti bez divljine, i oni koji ne mogu.” Nakon toga se Kya više nikad neće vratiti u ono vrijeme kad nije znala čitati, iako nju mnogo više zadivljuje to što nije znala da riječi mogu toliko toga čuvati.
„Nisam znala da rečenica može biti tako puna.”

Kyino samotno odrastanje čita se bez daha, toliko je napeto, a malo je reći da je priča dirljiva; ne jednom čitač će progutati knedlu pred snažnim slikama koje ispisuje Delia Owens – sila prirode i unutrašnjih sila koje razdiru dijete što se uspavljuje na plaži zamišljajući da su krila i perje majčine ruke i zagrljaji.
„...mislila je da neće moći izdržati bol; bojala se da će je i ptice napustiti, kao i svi ostali.
No galebovi su ostali čučati oko nje na plaži i posvetili se dotjerivanju ispruženih sivih krila.
Stoga je i ona sjela i poželjela ih sve skupiti i ponijeti sa sobom na spavanje na trijemu.
Zamislila ih je zbijene na svojem krevetu, pahuljastu gomilu toplih, pernatih tijela zajedno pod plahtama.”

Zaplet i rasplet romana ne vrte se, međutim, oko dječjeg preživljavanja u divljini.
U jutro tridesetog listopada 1969.
godine – dakle u trenutku kad Kya ima dvadeset tri godine – dvojica dječaka, Benji Mason i Steve Long, obojica desetogodišnjaci, obojica plavokosi, krenuli su se uspinjati vlažnim stepenicama na vatrogasni toranj koji se nalazi nedaleko Barkley Covea.
Kad su pogledali dolje, ugledali su tijelo mrtvog Chasea Andrewsa.
Otkad je Barkley Cove osnovan 1751.
godine, nijedan predstavnik zakona nije po službenoj dužnosti stupio onkraj visoke trave, vodeći se logikom - zašto se uplitati kad štakori ubijaju štakore? Samo što Chase Andrews nije štakor iz močvare, nego pripadnik zlatne mladeži gradića u močvari, a i nije jasno je li pao ili ga je netko gurnuo jer oko njegova tijela nema nikakvih tragova.

Dok čitatelj prati kako Kya gladuje i zarađuje prve penije, kako odrasta i uči čitati, kako otkriva što znači biti žena i kako izgleda ljubavni ples među divljim životinjama, šerif i njegov zamjenik otkrivaju tragove i sužavaju krug oko potencijalnog sumnjivca.
U završnici romana, kao u kakvoj odvjetničkoj sapunici, čitač u krešendu dobiva sve odgovore.
Onoliko koliko mi se svidio prvi, „močvarni” dio priče – što je otprilike dvije trećine romana, toliko mi se nije svidjela zadnja trećina.
Ne mogu vam navesti sve argumente jer bih vam pokvarila čitanje, pa ću napomenuti samo ovo: manjkava je unutarnja motivacija Chasea Andrewsa, nije mu konzistentan karakter, pa nije uvjerljivo to što je učinio, a što ga je u konačnici dovelo da toga da mrtav leži ispod vatrogasnog tornja.
Pored toga, tu je i mali i veliki obrat na svršetku romana, koji su poprilično zbrzani i nevješto izvedeni, zbog čega je i moja ocjena „Djevojke iz močvare” nešto niža nego što bi bila da se autorica zadržala samo na priči o divljoj djevojčici ili završetak bolje izvela.

Što se mene tiče, priča je stala u Kyinoj dvadeset prvoj godini, kad je jednog jutra otvorila svoj poštanski sandučić i u njemu pronašla debelu kartonsku omotnicu.
Unutra je bio još neobjavljen primjerak knjige „Morske školjke Istočne obale” autorice Catherine Danielle Clark.
E, to je priča koju morate otkriti!
 
 
Jiří Kratochvil
Ležaj je raspremljen
Tanja Tolić
U njegovim pričama duhovi postaju lakeji, komornici ili sluge živućima.
Psihijatri i njihovi pacijenti testiraju ideju književne mistifikacije pa lijepe ali netalentirane žene pretvaraju u erotične pjesnikinje.
Kod Jiříja Kratochvila  sasvim je moguće da starac susretne svoju ljubav iz mladosti, potpuno očuvanu od vremena.
Jedan drugi psihijatar, Jakub Mayer, koji pati od „straha od iracionalnih problema“, ispod slike na zidu svojega stana otkriva prozorčić kroz koji može gledati u prošlost.

Istodobno, ili možda ne, u garaži u Brnu jedna se gusjenica pretvara u zmajića veličine zeca, a zajednička vožnja u liftu inženjera Brunu i prodavačicu Hanu spašava od sigurne smrti.
Kod Kratochvila je moguće zalutati u tuđi san gdje se nalazi kamion pun krastavaca, nebitan doduše za priču, ali pogodan za njezin naslov.
Moguće je i kupiti mačku za jednokratnu upotrebu, ili pak u malom parku negdje u brnjanskom predgrađu promatrati kako se odvija — naprazno bez kraja — nepoznat Borgesov tekst napisan živim pismom.

Jiříja Kratochvila (1940) nazivaju Borgesom češke literature; Milan Kundera je njegovu prozu nazvao „najvećim događajem u češkoj literaturi od 1989.
godine“.
Do pedesete godine života nije objavio ništa; iako diplomirani filolog, nakon 1968.
radio je kao manualni radnik.
Otac mu je emigrirao nakon što su komunisti preuzeli vlast, a obitelj mu je proganjana sve do 1989., pa je Kratochvil „slavu“ dočekao tek u devedesetima.

Pred nama je sada njegova četvrta knjiga prevedena na hrvatski jezik: zbirka priča „Ležaj je raspremljen“ (Znanje, 2019., prijevod Renata Kuchar i Ludwig Bauer).
Godine 2010.
nakladnička kuća Mozaik knjiga objavila je njegov roman „Besmrtna priča“ (prijevod Renata Kuchar), a Profil roman „Žalosni Bog“ (prijevod Branka Čačković).
Četiri godine kasnije, 2014., Disput je pak na hrvatskom objavio njegov roman „Laku noć, slatko sanjajte“, u prijevodu Katice Ivanković.
Četiri knjige, prevedene s jednog malog jezika na drugi, već su opus o kojem se može raspravljati: Kratochvilova proza tvrd je i istodobno mekan zalogaj, ovisno o tome u što prvo zagrizete — fantastične elemente magijskog realizma ili nerijetko sumoran, bolan sadržaj češke povijesti koji prikrivaju.

Kako u svojoj recenziji Kratochvilove zbirke piše Radim Kopáč, istaknuti književni i likovni kritičar — a koju je na kraju zbirke prenio hrvatski nakladnik — „u najnovijoj se knjizi kao glavna tema javlja te ističe odnos pojedinca i nacionalne povijesti, osobito one što slijedi nakon Drugoga svjetskog rata do sadašnjice, one povijesti dobrano uništene 'poltronskom ljubavlju prema Sovjetskom Savezu'.
Riječ je dakle o disharmoniji, iznemoglosti što završava rezignacijom, odlaskom iz zemlje ili upravo smrću.“

Kratochvilovo je pripovijedanje punokrvno, snažno, nastavlja Kopáč, ali — upozorava — ima iracionalan donji tok.
„Kao da je autoru dovoljno sjesti za računalo — i veza bi smjesta uspostavljena.“ U čitanju to konkretno znači da Kratochvil spaja divlju maštu s realnim, često čitatelja zbunjuje postmodernističkim intervencijama kojima odjednom, iz čista mira, razara arhitekturu narativa, pa se pripovjedač upušta u prijateljsko čavrljanje s likovima, puštajući priču da ode svojim putem.
Kojim? A onim kojim (priča) hoće.
Neke su priče kratke, pa te „zafrkantske“ intervencije čitatelja ostavljaju u čudu, razjapljenih usta, s upitnikom iznad glave — što je pisac htio reći? Druge su dugačke, punokrvne i divlje novele, pa se čitač, „prilikom konzumiranja toliko obilne mase teksta, ponešto guši“.
Za Kratochvila pisca treba dakle imati strpljenja, i kad njemu samom toga ponestaje za čitatelja.

U intervjuu za englesku sekciju web stranice Češkog literarnog centra (CzechLit) Kratochvil objašnjava kako svoj „Medvjeđi roman“ smatra najvažnijim jer su mu se u njemu razotkrile sve njegove „esencijalije“ — status pripovjedača, koji je u stvari jedan od likova, pa može ući u narativ, kao i pripovjedna igra i svjesnost da narativ za njega nije samo prikaz realnosti, nego i odraz realnosti kroz priče.
„Kao autor najviše volim kratke priče, više se osjećam kao sprinter nego trkač maratona, a romane pišem samo onda kad naiđem na osobit zaplet koji jednostano ne paše u kratku priču.“

Zanimljiv je i dio u kojem odgovara na kritike kako su fantastični elementi u njegovim pričama neki oblik eskapizma.
„Ustvari mi se čini da su moje kratke priče i romani kondenzirana realnost.
U vrijeme kad sam bio zabranjeni autor prošao sam kroz nekoliko zanimanja, kad kažem zanimanja mislim na rad u različitim pogonima, a nakon što je moj otac emigrirao iskusio sam cijeli niz zanimljivih trauma — odnosno, čine mi se sada zanimljivima s literarnog stajališta — dakle, prilično nevoljko živio sam avanturistički život, koji obilato iskorištavam u svojim pričama.“

Kratochvil je silno sentimentalan prema Brnu — o Pragu nikad ne piše, „Brnjanske pripovjetke“ su mu uostalom najdraže, kaže; Brno u kojem živi cijeli svoj život protagonist je brojnih njegovih proza.
No ta sentimentalnost nije sladunjava; grad je subjekt na kojem se prelamaju zastrašujuće političke odluke i izbori, ulice grada krvotok su i skelet pisca koji kroz subjektivnost grada nerijetko otkriva možda one najbolnije traume — literarno tako zanimljive — što izmiču direktnom pripovijedanju.
O traumi se najčešće može govoriti samo iz sjene / metafore — između horora i ironije — nikad direktno gledajući u Sunce, da se ne oslijepi.

Iz pozicije sasvim privatnog ukusa, najdraža mi je priča iz ove zbirke od 33 kratke i duge forme „Smrt kralja Kanduala“ u kojoj se autorov postmodernizam pretvara u literarnu gozbu, potvrđujući uvjerenje mnogih da „sve što je na češkom, to je već samo po sebi poezija“.
U njoj pripovjedač, koji je naravno i junak, prijatelju Ludvíku priča o kraljici svih mistifikacija, o književnoj mistifikaciji.

Pa kaže: „A što ako literaturi pridajem preveliko značenje? Što ako nije moguće isključiti da takvih, do danas neotkrivenih sramnih prijevara i menadžerskih trikova ima u povijesti književnosti mnogo više, a da nipošto nije riječ o naročito rafiniranim mistifikacijama? A što ako se uopće ne radi o neotkrivenim prijevarama, a pritom upućeni već odavno znaju za njih i cijela je povijest literature samo beskrajni lanac prljavštine i podvala, svojevrsna 'opća povijest bestidnosti'?  A što ako je svakom umišljenom piskaralu dovoljan prepredeni menadžer i uporna težnja da uspije? A što ako se literarne vrijednosti jednostavno samo fabriciraju i jao onima koji se oslanjaju na talent?“

U traženju istine, piše dalje Kratochvil, ima čovjek od pamtivijeka samo četiri mogućnosti.
Na prvome mjestu je vjera, na drugome filozofija, na trećem umjetnost i literatura, a na četvrtomu mogućnost traženja na svoju ruku, zagriženo, zbiljski.
„Za vjeru nisam nikada imao dovoljno jak želudac, nikada se nisam uspio probiti kroz povijest filozofije, a za traženje na svoju ruku nedostajalo mi je zagriženosti.
Preostale su mi umjetnost i literatura.
I upravo zato što mi je literatura uvijek mnogo značila, nisam se usuđivao prilaziti joj, ulaziti na njezino sveto tlo.
Da sam doista bio nadaren za literaturu, bio bih u stanju posvetiti joj cijeli život bez imalo sumnje kako je to najvrjednije i najcjenjenije što mogu učiniti.
Ali u literaturi ne postoji ništa gore od kultivirana prosjeka.“

Zvuči ovo kao Kratochvilov književni manifest.
Stoga kad krenete čitati „Ležaj je raspremljen“, imajte na umu da ste upravo ušli na nečije sveto tlo.
Rijedak talent, rijetka čast.
 
 
Laini Taylor
Sanjar Strange
Tanja Tolić
Izgubljeni mitski grad, alkemija, fascinantna knjižnica, neobični alfabet, nos slomljen nakon što je knjiga bajki pala s police, sanjanje udvoje, neobična djeca plave boje kože, bizarni talent, duhovi na uzici, izmaštani kolači, krojači krila, krvavi slatkiši, škorpioni čiji otrov daje nadljudsku snagu...
To je bilo na umu Laini Taylor prije nego što je počela pisati "Sanjara Strangea".

Sve do nedavno, 47-godišnja američka spisateljica Laini Taylor bila je "dobro čuvana tajna" domaćih ljubitelja fantastične proze.
Tajna utoliko što njezine knjige nisu bile prevedene na hrvatski jezik, pa su bile nedostupne širem krugu čitatelja.
No ako možete čitati na engleskom jeziku, a tražili ste preporuku za odličnu fantastiku, prvo ime na popisu bilo bi upravo - Laini Taylor: žena na pragu pedesetih, neonski ružičaste boje kose i, neočekivano, finalistica prestižne američke nagrade National Book Award u kategoriji literature za mlade.

Sve je to sad "ispravljeno": nakladnička kuća Vorto Palabra nedavno je objavila prvi roman iz njezine duologije, "Sanjar Strange", u bez pretjerivanja sjajnom prijevodu Jelene Pataki, a iz tiska samo što nije stigla istoimena prva knjiga iz njezine trilogije "Kći dima i kosti".
Taylor je pokupila cijeli niz nagrada i priznanja za svoju trilogiju, a kad se opisuju njezini romani, uvijek se opisuju istim riječima - predivno zamišljeno i napisano.
Ovo drugo - raskošan jezik, bogat vokabular nadograđen vješto skovanim pojmovima izmišljenog jezika u "Sanjaru Strangeu", gotovo barokni stil pisanja (po razvedenosti metafora i slika, visokoj estetičnosti) - razlog je zašto posebno hvalim prevoditeljicu Jelenu Pataki.
Pročitala sam "Sanjara Strangea" prije godinu dana u engleskom originalu i upravo u hrvatskom prijevodu: ne da nema razlike u kvaliteti leksika, nego zahvaljujući njezinu prijevodu još jednom potvrđujemo da nam je i materinski jezik zanosan i poetičan iako hrvatski jezik broji "samo" 400 tisuća riječi, a engleski je još 2009.
godine premašio milijun.

Laini Taylor studirala je engleski jezik, no to samo po sebi ne mora biti jamstvo kvalitete pisanja.
Kod Laini Taylor jezik je svijet za sebe što je, mislim, posljedica njezine izvanserijske maštovitosti i u naraciji.
Kao i brojni drugi pisci, Taylor je rođena pripovjedačica: to je ona vrsta pisca čije knjige ne možete ispustiti iz ruku dok ih ne pročitate do kraja, no to je i vještina koja se, naravno, može naučiti ili uz pomoć dobrog urednika "stvoriti".
Većina modernih knjiga napisana je u tom "žanru": riječ je ustvari o tehnici pisanja koja čitatelja lovi na "thrill", uzbuđenje - pisac baca mamce na kraju poglavlja pa čitač "mora" progutati još trideset ili pedeset stranica.
Imaginacija se međutim ne može naučiti, to je kvaliteta uma, osobnosti, što nas vraća na popis s početka ove recenzije.

Duboko vjerujem da ne postoji dijete koje ne mašta o tajnom prolazu u ormaru, pismu iz čarobnjačke škole koje donosi sova, paralelnom svijetu u koji se ulazi kroz prolaz koji je rastvorio tanki bodež, golemom jajetu iz kojeg će se izleći zmajica, utkanom svijetu u sagu, o pronalasku knjige u antikvarijatu koja čarolijom uvlači čitača u stvarnost svoje beskrajne priče...
Ili, da ne postoji dječak, neugledno siroče, koji odmalena ne sanja o mitskom mjestu kojem je zaboravio ime.
Jednom davno, u starom voćnjaku opatije Zemonan, dok je u svakoj ruci držao "mač", zamišljajući da je najžešći ratnik na svijetu, Tizerkan, tog se imena još sjećao.
Ali onda se nešto dogodilo i ime raskošnoga grada - kojim su šetali elegantni bijeli sobovi nazvani spektrali, a gmazovi veličine odraslih ljudi poznati kao svitagori plutali u rijeci - samo je nestalo iz njegova uma.
Oteto.
Umjesto pravoga imena ostao je samo Plač.
Grad Plač.

Taj je dječak nazvan Laszlo Strange, no svi su ga zvali Sanjar Strange jer je vječno hodao s nosom zabijenim u knjigu.
Sudbina mu je bila da postane knjižničar, što se njemu činilo najvažnijom avanturom na svijetu, jer tko bi odbio po cijele dane otkrivati nove svjetove? No u Laszlovu srcu tinjala je još jedna želja, više maštarija: uputiti se preko strašne pustinje Elmuthaleth jer je, prema legendi, usred njezine pustoši, ležao neviđeni grad.
Naivan san? Ne ako san bira sanjara.
I ne ako u pustinji doista postoji Plač i - tek malo vam otkrivam! - neobična djeca plave boje kože, točnije njih petero, četiri djevojke i jedan mladić, svi bogovi, a jedna od djevojaka s Laszlom dijeli nesvakidašnju moć.

Kad je Julije Cezar napao Britaniju - piše 1994.
godine u svojim povijesnim vinjetama, u časopisu Mayo Clinic Proceedings, liječnik Virgil F.
Fairbanks - rimske legije suočile su se s rasom ljudi plave kože, nesutrašivom na bojnom polju.
Bili su to keltski Pikti koji su kožu bojili i tetovirali ekstraktom biljke bojadisarski vrbovnik, nalik indigu.
Plava boja od pamtivijeka se u religiji i mitologiji povezivala s božanskim.
U muslimanskoj umjetnosti i dizajnu, na perzijskim tepisima, u džamijama, plavo simbolizira - nebo.
Hinduski bog Krišna na slikama se prikazuje plav kao indigo; posljedica trajne opće cijanoze zbog ugriza kobre.
Indigo je boja noći i večernjeg neba, boja plavoputih Tuarega, saharskih nomada - nije bila u pitanju magija, nego im se plava boja preslikavala s odjeće na kožu.

Kod Laini Taylor plava boja kože - i priča o plavoputim bogovima koje će susresti Laszlo u Plaču - mnogo je poetičnija od liječnikovih vinjeta, ali na tragu gore spomenute mitologije.
Roman "Sanjar Strange" ne oslanja se na mitsko samo u korištenju simbolike, nego mitsko slijedi i na mitopoetski način (zbog čega je, vjerujem, prevoditelju i vlasniku izdavačke kuće Mitopeja Vladimiru Cvetkoviću Severu bilo uzbudljivo prevesti prvi dio serijala "Kći dima i kosti", uz Martinu Pranić).
Mitopetsko podrazumijeva da kroz mitove, i legende, istražujemo sebe, pokušavamo razumjeti naše ljudsko nasljeđe, naše korijene.
Laini Taylor je u tom segmentu pripovijedanja izuzetno dobra: svi njezini likovi su vrsno psihološki portretirani, nikad crno-bijeli, uvijek u nijansama sive, ili plave.
Osobito se to vidi u nastavku "Sanjara Strangea", "Muzi košmara" koja još nije prevedena na hrvatski jezik - Taylor se tamo hvata ukoštac sa zahtjevnim zadatkom: kako jednu od glavnih junakinja izbaviti iz ralja traume koja je nastala u djetinjstvu.

"Sanjar Strange" je, pored svega, arhetipska priča: dijete kroči putem heroja, hoda kroz tamu noseći na dlanu tek malo svjetlo.
Hoće li ga progutati mrak, hoće li se svjetlo rasplamsati u vatru? Simboli su moćni, čak i u ovom vremenu bez rituala.
Možda su vas tegobe odraslosti prikovale za stvarnost, za neki radni stol, šalter, rano ustajanje, neimaštinu, zamrznutu tugu u srcu, no u vama - nama! - i dalje živi dijete, dječak ili djevojčica heroj; sanja o onom ormaru, pismu, zmajskom jajetu, čarobnoj knjizi, nevidljivom prolazu ili nikad viđenom gradu kojem je netko, jednom davno, izbrisao ime.
Fantastika nije samo za djecu.
Kupite ili posudite svojem tinejdžeru ovu knjigu pa mu je ukradite.
 


 
 
Eimear McBride
Manji smo boemi
Staša Aras
Od bilo koje rečenice se može početi, uzeti riječ kao kamenčić na plaži, bilo koji je dobar za početak.
Ponekad knjige pročitam brzo, a one me ostave u tišini poput one koja me ispuni kad imam povišenu temperaturu.
Između mene i svijeta namjesti se gusta magla nezvuka.
Tu se smjesti svijet romana.
Bez obzira na glasove i šumove ja sam u prostoru u koji me uveo svijet pisca.
Tome, mislim, služe knjige, da me povedu u izrečenost koju sam samo slutila.
Tada je krug zatvoren, ali kruga nije ni bilo dok se nije zatvorio.
Zar još ima stvari o kojima se može na nov način pisati ili onih o kojima se još nije pisalo, pitat ćete se.
Ima, to je dokaz da smo stvarni.

Ako pisac uspije verbalizirati stanja koja nas kopkaju svojom divljinom i sposobnošću da se otmu jeziku, osjećamo olakšanje čitajući.
Nije da se radi o lovu na divlje konje lasom na livadi, ali ono što tražimo čitajući knjige titra u svijetu prepoznatih neizrečenosti.

Dobivši u ruke roman „Manji smo boemi“ (Fraktura, 2018., prijevod Anda Bukvić Pažin), otvorila sam ga i on me već na prvoj stranici povukao u sebe.
Baš tako Eimear McBride, irska spisateljica, svojom sintaksom čitatelja zapliće i vezuje sa sobom na ludu vožnju.
Kako joj je uspjelo stvoriti takvu bliskost odmah na početku - znam, ono zbog čega pišem ovaj tekst jest što sam to kod nje tako brzo shvatila.
Koristeći svoju slomljenu sintaksu na način potpuno prirodan, koristeći se nekim organskim jezikom, disleksičnom logikom jezika, vijugajući tekstom kao da vozi ulicama Londona preuzela je moju čitateljsku žeđ i jednom kad sam joj zasjela na leđa, nisam je više puštala.
Na taj mi je način mogla prodati sve a kamoli ne ono što se spremala izručiti.


Eimear McBride nazivaju genijalkom, ovaj je roman nagrađen u Irskoj i Velikoj Britaniji s nekoliko nagrada.
Njezin prvi roman „A girl is a half-formed thing“, također.


Ono o čemu ova irska spisateljica piše opće su poznate stvari, ipak o njima se ne piše često, barem ne na ovakav način.
U centru zbivanja je sazrijevanje (emocionalno i seksualno) mlade djevojke.
Studentica glume upoznaje se i zbližava sa starijim glumcem, privlačnom, raskrhkanom ličnošću, jednim od onih tipova za koje se nadamo da naša kći neće nabasati.
Divan je on i krasan, ali bolje nemoj.


Zato postoje romani, da se junakinje upuste u ono što sami nemamo hrabrosti.
Zanosan ljubavno-erotski ljudski roller coster intenziteta, propadanja i uzdizanja u vezanosti, u neimanju kočnica ni brana.
Samo netko tako mlad i divan kao što je junakinja romana može ući u vatru i iz nje izaći nova.
Nema puno romana koji su ovako uspješno i hrabro provalili u ljubavni odnos a da se nisu pogubili u klišejima, ispraznoj patetici, lupanju glavom u zid.
Doduše stanja u koja junaci ulaze i o kojima McBride piše još su tabui u svijetu priznate književnosti.
Odnosno, neobično je to i dalo bi se puno više pisati o fikcionaliziranju općih mjesta kao što su seks i droga (rock and roll je gotovo nestao, dosadilo mu je čekati da se netko pozabavi njime u okoštalim sustavima književnog svijeta).


Svakako, htjela sam reći da su stanja protagonista često pogodna za jezični eksperiment jer su vruće glave, srca i spolnost u pitanju i smiješan bi bio obrnuti proces prevođenja uzavrelog odnosa u hladnokrvan sustav gramatike i kurtoaznog linearnog raspisivanja po pravilima realističkog romana.
McBride piše iznutra.
Ono što je veličanstveno je kako smo i mi brzo unutra.
Nije li to ono za čim svi čeznemo? Naravno da su na stazu seksa i droge u literaturi ugazili mnogi, ne želim se vraćati tim tragovima, McBride svakako koristi dosege literarnih jezičnih eksperimentalnih formi, no ovdje je riječ o osebujnom spoju.
„Manji smo boemi“ jednostavna je knjiga, nepretenciozna, to je naprosto ljubavni roman izrečen ljubavnim jezikom.
Ono što ga izdvaja od jezičnih i tematsko-alternativnih povlaštenih područja, jednostavnost je kojim je to sve izručeno.
To je ono što fascinira.

McBride piše o seksu, odnosno ona piše seks.
Protagonisti radnje su non-stop u spajanju, u razmjeni svojih neizrečenih svjetova, spašavaju se i dave, gube i izranjaju ponovno da bi opet potonuli, ponovno izronili, da bi jedno drugo opustošili, ostavili na rubu pa onda spasili.
Snažan intenzitet spajanja tako dobro preveden u svijet jezika, poetsko, eksperimentalno, čulno meandriranje.
Dostojno i dosljedno vezivanje književnosti i erotike.
Kad puca veza, puca i tekst, kad se rasprskava energija, disperzira se i tekst, ovdje nema uputstva za upotrebu a ono što me ispunjava srećom je da nisu ni potrebna.
Princip integracije sadržaja i forme dosljedno je proveden.
Roman je pisan devet godina i ono što je, uvjerena sam, definitivno, ne ispuštamo ga iz ruke.
Velika je zasluga prevoditeljice Ande Bukvić Pažin što tekst tako nepogrešivo klizi i u prijevodu.
Luda hrabrost i znanje.

Čitajući roman najviše sam uživala u jeziku i dinamici kretanja, već spomenutom slomljenom i uvrnutom sintaksom autorica simulira kretanje i dinamiku grada, to je ono što me na početku podsjetilo na eseje Virginije Woolf, „Vinjete Londona“.
Autorica i sama u jednom intervjuu spominje da je London bio na početku i u centru pisanja te da se pišući sjećala grada.


Vodeći nas svojim zavojitim šarmom teksta u ljubavni odnos, roman postaje najvažnija stvar u našem životu dok ga čitamo.
To je ono veličanstveno iskustvo čitanja, uzvišeni trenutak, doseg literature.
Autorica kroz fabulu podastire događaje koji su glavne likove oblikovali u psihologiju urbanih emocionalnih luzera i nije samo ljubavna priča ono na čemu počiva pažnja već fino nijansirana psihologija odnosa i borba za opstankom, za održavanjem glave iznad vode u bujici novih zakona modernih veza partnerstva.
Pišući o bravuroznom jeziku i dinamici koja lomi i uspostavlja strukturu sadržaja, moram ponovno spomenuti prevoditeljicu Andu Bukvić Pažin koja ga je hrabro dovela na hrvatsku čitateljsku scenu.
Ne samo da ga je hrabro prevela već je ovim prijevodom angažirala temu i sadržaj na koju licemjeri ponekad odmahuju rukom.
Ova je tema nerijetko rezervirana za „tanke“ romane, uhvatiti se u koštac s ljubavlju bez uvijanja zaslužuje poštovanje.


„Manji smo boemi“ dala sam svojoj kćeri, također studentici glume, na čitanje.
Rekla mi je da ga je pročitala u jedan dan, da je hodala ulicom čitajući ga.
Znala sam da će to biti tako.
To je vrsta teksta koja se kao živa u ustima fibroznoga popne odmah u crvenu zonu i odatle vlada čulima.
Zato što je pisan čulima, organskim jezikom, jezikom kojim mrmljamo ljubavne prostote.
I ne samo to, kroz ovu se džunglu izmjena, mnoštvo obiteljskih odnosa i rukavaca kojima priča na trenutke otječe, fabularnih niša i razreda provlači čvrsta osnovna nota dobroga pisca kojemu vjerujemo od početka da priču neće nasukati na lažni sprud.


Na temeljima romana struje svijesti, podržana snažnom vjerom u više načelo ljubavi, hrabra u korištenju organskog pisanja, teleskopiranja, pokazivanju seksa bez omota opisnosti, kroz dinamiku organa i lutanje svijesti u povezivanju, Eimear McBride srušila je i ponovno izgradila čitav jedan svijet, svijet nade i povjerenja ne samo u tekst o ljudima nego i u ljude.
 
 
Marko Gregur
Mogla bi se zvati Leda
Tanja Tolić
Nekoliko podataka za početak: u Hrvatskoj je neplodno 15 do 17 posto parova, njih oko 80 tisuća, godišnje se od neplodnosti liječi deset tisuća parova.
Svega 3,6 posto novorođenčadi u Hrvatskoj, ili njih 1320, dolazi godišnje na svijet tako što se njihovi roditelji podvrgnu (uspješnoj) izvantjelesnoj oplodnji.

U dječjim domovima posljednjeg dana 2017.
godine živjelo je 1172 djece.
Usprkos tome, lani ih je posvojeno točno – 21.
Tijekom 2017.
u domove je smješteno 641 dijete, što je 54 posto više nego 2016.
U udomiteljskim obiteljima – kojih je 2016.
godine bilo 987 – lani je pak živjelo 1880 djece.
Prema podacima iz ožujka 2018., na posvojenje trenutno čeka više od 700 djece.
Toliko je i potencijalnih posvojitelja.

Zvučim malo suho, možda onako kako meni zvuči ministrica obitelji Nada Murganić, ali baš mi se nekako dobro poklopilo: prekjučer je upravo ona „glumila“ udomljeno dijete u jednoj bakarskoj obitelji povodom Svjetskog dana djece, a ja sam taman dovršila čitanje novoga romana Marka Gregura „Mogla bi se zvati Leda“ (Hena com, 2018.).
Svašta bih mogla napisati o tom PR potezu koji uključuje „glumu“, ali ovaj put neću.
Reći ću samo ovo: kod Marka Gregura u romanu, jedan muškarac i jedna žena, Jana, ništa ne žele glumiti, oni naprosto žele biti roditelji.
A kad se statistika s početka ovoga teksta pretvori u žive ljude, onda se (nekad) dobije roman, gotovo sam sigurna autobiografski.


Ne volim pripovjedača poistovjećivati s autorom, najčešće zato što je pripovjedač fikcija čak i kad se pisac služi autobiografijom, no autor u ovome romanu vrlo jasno, na nekoliko mjesta, činjenicama upućuje čitatelja da je ovo njegova priča.
I to bih u prikazu prešutjela da nije u pitanju važna tema – onih sedamsto mališana što čekaju mamu i tatu, i da mi se ne čini da je roman „Mogla bi se zvati Leda“, osim što je književno djelo, ujedno i čin aktivizma, o čemu svjedoči posljednje, četvrto poglavlje romana pod nazivom „Ovo nije priča za tebe“.


„Leda“ je lijep, dirljiv i često razoran roman o mladom paru koji pokušava dobiti dijete.
Njoj je bilo 28, a njemu 29 kad su krenuli „vidjeti što s nama nije u redu i zašto nikako ne uspijeva zatrudnjeti“.
Neplodan je pripovjedač, on koji kao dijete nije mogao izgovoriti r, a kao za vraga u imenu i prezimenu ima tri ista problematična slova o koje se spotiče.
Ne bez humora otkriva nam kako su mu liječnici ipak nešto našli: dva živa spermija, pa kreću u proces izvantjelesne oplodnje, sanjajući da bi mogli dobiti djevojčicu koja bi se mogla zvati Leda.

Sve nam priča on, tako rijetka perspektiva, zar ne? Mnogo toga znamo o tome kako je biti žena, kako je željeti dijete, što sve podrazumijeva biti majka, no rijetko se – u hrvatskoj književnosti, koliko mi je poznato, prvi put – čuje glas muškarca koji želi postati otac, mekše „tata“, pri čemu je on taj koji je „kriv“, pa razmišlja i o ovakvim stvarima: „Razumijem da bi željela roditi, ali velika je mogućnost da se to neće dogoditi, barem ne sa mnom.
Tako da me druge dvije mogućnosti isključuju.
Jedna je da potražimo zamjenskog oca, a druga da je ostavim.
Da se uda za nekog drugog i dobije dijete.
Dugo razmišljam o tome i možda je čudno, ali kako vrijeme prolazi ta me misao sve manje uznemiruje.
Upravo suprotno, stvara u meni neki osjećaj da će sve biti u redu.
Ona mora postati majka.
To bih volio više od svega.“

Jana ne zna da on misli to što misli, i ne zna da on piše to što piše.
Nekad piše sebi, nekad piše Jani, sve što piše zapravo piše Ledi koja se, kako roman odmiče – postaje jasno – neće roditi.
Ipak, i dalje piše, jer ako se neće roditi, možda će je usvojiti ili udomiti.
„Ona se zove Jana, ali to sad već znaš.
Volio bih da je zoveš mama.
Nije ti dala trbuh, nije ti dala maternicu ni pupčanu vrpcu, ali možeš biti sigurna da će ti dati čitavu sebe.
Dat će ti sve vrijeme i ljubav koju ima.“

Vrijeme prolazi, on se prilagođava.
Bolan proces izvantjelesne oplodnje traje u njihovu slučaju šest godina.
Uči se pomiriti s time da nečega nema i da se to nikada neće promijeniti.
„To trajno stanje stvari u kojemu znaš da postoji radost koju nećeš doseći.“ Ne zna pomisli li ona, Jana, ponekad da ništa neće ostati iza njih.
Ne želi je to pitati, jer nakon tih riječi ne bi mogli postojati, bez da sve prespavaju.
Ponekad misli, ali to joj nikad ne kaže, da je tih nekoliko dana, nakon još jednog zahvata, bila trudnica.
„I više od toga – majka.
Morala je biti, barem za tren, (...) jer oplođena jajna stanica morala je biti živa u njoj barem neko vrijeme.
Ne znam je li toga svjesna.“ Pazi da ne vrti iste rečenice.
Jučer je rekao: To su jeftini testovi.
Ne mora značiti da su točni.
Prekjučer: Znaš što je doktor rekao; to se ne mora odmah vidjeti.

„Ono čemu se učim iz svih tih naših odlazaka doktoru je živjeti bez mogućnosti kontroliranja stvari.
Prihvaćati život onakvim kakav jest.
Nemoć je najgora moguća stvar, i zato treba što manje željeti moć.
U proljeće smo bili na grobu Janinih djeda i bake.
Gledao sam pčelu koja je uporno pokušavala isisati pelud iz velikog, žutog, umjetnog cvijeta.
Ponekad se osjećam poput te pčele.
Čini mi se da se uzalud trudimo.
A ona gleda ta blesava kolica.
Ma na rukama ću je nositi, razumiješ? Ali to ne kažem.“

Za pripovjedača je dijete jedini način kako nadoknaditi roditelje.
„Prestati biti u svom djetinjstvu i preseliti se u tuđe.
Od lista postati korijen.“ Vrijeme ga gura, kaže, a on se čvrsto drži za djetinjstvo i Janu, uplašen da ga tamo dalje ne čeka više ništa za što bi se mogao uhvatiti.
Dijete je važno, daje naslutiti, jer sam nije dovoljno dugo mogao biti dijete.
Kad je imao 21 godinu umrla mu je majka, još je ponekad zamišlja u okviru prozora centra za socijalni rad u kojem je radila.
Tamo će, već na početku romana, završiti on i Jana.


Kod Gregura nema patetike, tek melankolije, za mnogim stvarima koje izgubimo kad odrastemo, za ljudima koje je progutala  crna zemlja, za sjećanjima koja blijede jer ih neumitno gazi trajna sadašnjost.
Najviše se možda gubi sigurnost i osjećaj da vremena ima napretek, da sve stignemo.
Čekajući dijete postaje muškarac, povremeno ogorčen, jer živi tu gdje živi, pa je nastojanje da on i Jana dobiju dijete ispresijecano depresivnim prizorima hrvatske svakodnevnice: nije važno koliko se obrazuješ, posla nema, ako ga ima, šugav je i slabo plaćen.
U tim mi je dionicama Gregur ponešto slabiji, možda mu toliko širok okvir društvene stvarnosti i nije trebao, priča o pokušajima da par dobije dijete sama je po sebi dovoljna, istodobno iskustveno strašna i besprijekorno napisana.
Intima preobražena u književnost izaziva eksploziju emocija u čitatelju; samo zbog sekvence u kojem pripovjedač – a i mi! – doznaje zašto domska djeca kradu, vrijedi pročitati svako slovo „Lede“.

Prava igra – i stvarnosti i književnosti – počinje u trenutku kad pripovjedač i Jana shvate da od trudnoće neće biti ništa.
Svatko tko je ikad razmišljao o tome da usvoji dijete, morao je i sebi, a i službama, iskreno odgovoriti na nekoliko neugodnih pitanja.
Žele li dječaka ili djevojčicu, ili im je svejedno? Koliko dijete najviše godina smije imati? Da li bi usvojili bolesno dijete? Na koje bi bolesti pristali? I pitanje svih pitanja: da li bi usvojili romsko dijete? 

Mogla se zvati Leda, vjerojatno se neće zvati Leda.
U književnom smislu, ovo je važan roman, krvav zapis intime, slučaj kad literatura vojuje bitke koje bi trebala odraditi ministrica s početka priče.
Intimno, želim im Ledu, njihovu  verziju Chloe.
Kad dođete do kraja romana, i vi ćete im poželjeti Chloe.
 
 
 
Benedict Wells
Kraj samoće
Tanja Tolić
Kraj samoće, ako ga uopće ima – jer biti uvijek znači biti sam - dolazi u zreloj dobi.
Ima veze s ljubavlju a i nema.
Nema u smislu da samoću u nama – jer o toj samoći govorimo - ne može prekinuti drugo ljudsko biće, uvijek sami sebe oslobađamo.
Drugi u tome mogu pomoći, ali samo ako im dozvolimo.
Ovo s dozvolom je komplicirano, zato je potrebna zrelost.
Do zrelosti se stiže, ili ne stiže, različitim putovima.
Iz pozadine stečene zrelosti nerijetko proviruje smrt.
Priznanjem smrti prihvaćamo neizvjesnost; paradoksalno, kad otpustimo potrebu za kontrolom, često tek tada postajemo sposobni voljeti.
To je kraj samoće.
Uz napomenu: kraj samoće plaća se kontinuiranim gubicima.


Je li moguće obratno? Da kontinuiranim gubicima dođemo do kraja samoće? Tu ideju u svojem romanu „Kraj samoće“ (Hena com, 2018., prijevod Dalibor Joler) istražuje mladi njemački pisac Benedict Wells, zvijezda njemačke književnosti upravo zahvaljujući ovome romanu koji je, samo u domovini, prodan u 250 tisuća primjeraka.
Wells je rođen 1984., dakle ima trideset pet godina, svojom mladošću odupirao bi se hipotezi o samoći i zreloj dobi, osim što je samoću iskusio već kao dijete: kad je imao šest godina, roditelji su ga poslali u prvi internat i u njima je ostao, kao i njegov glavni junak Jules Moreau, sve dok nije završio školovanje.
Wellsovi roditelji upravo su se bili razveli: jedan roditelj se razbolio i nije mogao brinuti o njemu, drugi je bio samozaposlen i u financijskim problemima i morao je raditi čitavo vrijeme.
Wells u intervjuima odbija otkriti koji je roditelj radio a koji bio bolestan, kao i datum svojega rođenja te imena internata što ih je pohađao.

Tu otprilike završava i sličnost u stvarnim događajima i događajima iz romana.
Jules Moreau ima starijeg brata Martyja i sestru Liz, sve troje završavaju u domu nakon što im u automobilskoj nesreći poginu roditelji.
Svatko se s gubitkom, koji će se pokazati formativnim, nosi na svoj način: Jules bježi u snove i maštarije, postat će stidljiv i povučen dječak; Marty je tehno-genijalac, ali pati od opsesivno-kompulzivnog poremećaja; Liz kao najstarija posegnut će za najopasnijim autodestrukcijama: seksom, cugom i drogom.


Izlazak iz obiteljske traume „poklopit“ će se s njihovim ulaskom u zrelost: prije će iz nje izaći Liz nego Jules, Marty sa svojom opsesijom oko zaključavanja vrata čitavo će vrijeme biti prisutan kao most koji spaja otvoreno destruktivnu stariju sestru i prikriveno destruktivnog mlađeg brata jer „teško je djetinjstvo poput nevidljiva neprijatelja...
nikada ne znaš kada će te zaskočiti“.

„Činilo se“, kaže Jules u romanu, „da postoje obitelji koje privlače nesreću, a te sam se noći pitao je li i moja među njima“.
Obitelj se ovdje pozicionira i kao središte udara i kao oluja koja mete sve pred sobom: pomalo fatalistički pogled koji se možda, opet, može objasniti Wellsovom autobiografijom.
Benedict Wells rođen je, naime, kao Benedict von Schirach.
Brat je filozofkinje i spisateljice Ariadne von Schirach, nećak autora Ferdinanda von Schiracha i - ovdje dolazimo do obitelji kao fatuma - unuk predvodnika Hitlerove mladeži i  ratnog zločinca Baldura von Schiracha te praunuk Hitlerova službena fotografa Heinricha Hoffmanna.


Wells je prezime službeno promijenio nekoliko godina prije nego što je objavio prvi roman, a tko je on uistinu doznalo se tek nakon što je objavio treću knjigu.
Obitelj mu je bila slavna, kakvo god bilo porijeklo te slave; htio se, kaže, dokazati kao svoj čovjek, no prezime je promijenio iz želje da se distancira od zlodjela svojeg njemačkog djeda (ima i švicarsku i američku stranu obitelji).
Prezime Wells odabrao je u čast Homeru Wellsu iz romana Johna Irvinga „Kućna pravila“ koji odrasta u sirotištu.

Veći dio romana osjetljivi Jules „viče u prošlost, ali mu se jeka ne vraća“.
Brat i sestra žive par katova više od njega, ili zgradu dalje, no između njih je provalija sve dublja, čini se da se nikad, nijedno od njih troje, neće ponovno vratiti u obitelj.
Julesov supstitut postaje Alva, grčevito smještena u ladicu „prijateljica“, jer je otac jednom davno, dok je bio živ, Julesu objasnio kako je najvažnije u životu naći prijatelja; važnije je to i od ljubavi, jer nas pravi prijatelji nikad ne napuštaju, a ljubav nerijetko prođe.

Često nakon smrti nama dragih ljudi rečenice koje su izgovorili za života, a koje smo upamtili, postaju mitske, važne kao zapovijedi, osobito ako smo se na njih, u trenutku izricanja, oglušili.
Julesa će proganjati rečenice mrtvoga oca; neobično je i bolno kako znamo biti uvjereni da ispunjavanjem tih „zapovijedi“ ljubljene mrtve možemo vratiti u život.
No ponekad se dva životna crnila najprije privuku pa međusobno ponište i u čudu života odjednom se rodi ljubav.
 

U „Kraju samoće“ na kraju romana Jules uspije dokrajčiti gutajuću usamljenost.
Otkrivam to samo zato što ne želim stvoriti krivi dojam: usprkos bolnoj temi Wellsov roman nije deprimirajuće štivo; ustvari je rijetko životan i pošten, lišen je iritantnih iluzija o tome kako se u životu samo treba uspinjati i kako je ta pravocrtnost uspinjanja neupitan dokaz da smo na pravom putu.
Život je ustvari najčešće lutanje, „ovaj drugačiji život u kojemu sam već ostavio duboke tragove više uopće ne može biti pogrešan.
Zato što je moj.“ 

Wells je „Kraj samoće“ pisao dugih sedam godina, bio je to roman koji je „morao napisati“.
„Neke stvari nisam mogao reći, nego samo napisati“, kaže u romanu, „jer dok govorim, razmišljam, a dok pišem, osjećam.“ „Kraj samoće“ je baš roman koji se osjeća, moguće je i da ćete nekoliko puta nad njime zaplakati.
Wells je, priznaje, nad njime mnogo puta zaplakao dok ga je pisao.
Možda nije trajni lijek za samoću, ali je svakako utjeha u ovoj našoj krhkoj ljudskosti.
 
 
 
Chigozie Obioma
Orkestar manjina
Tanja Tolić
Chinonso Olisa najviše od svega volio je svoje ptice.
Ptice su bile ognjište na kojem je spaljeno njegovo srce i – istodobno – pepeo koji je ostao kad je drvo izgorjelo.
Volio ih je, iako su one bile raznolike, a on jedan i jednostavan.
Pa kad je Chinonso jedne noći žrtvovao dva pijetla, bacivši ih s mosta u rijeku, a sve da spriječi jednu mladu ženu da se ubije, jer „ništa, ništa ne bi smjelo natjerati čovjeka da se baci u rijeku i umre“, to nije bila mala stvar.
Kokoši su, naime, bile jedina obitelj koja je Chinonsu preostala nakon što mu je u djetinjstvu umrla majka, potom njega i oca napustila sestra, a onda je i otac, izmučen tugom zbog gubitka kćeri, preselio u Benmuo, svijet duhova.

Devet mjeseci nakon tog bizarnog događaja kojim je Chinonso iznenadio samog sebe, ali i svojeg chija, duha čuvara, na benzinskoj crpki ugledat će onu mladu ženu.
I ona se, ispostavlja se, nadala da će ga ponovno sresti i zahvaliti mu.
I tako počinju tragedije: jednog dana slučajno na benzinskoj crpki sretnemo želju svojega srca.
Chinonsova se zvala Ndali, studirala je farmaciju, lakirala nokte i oblačila se moderno, na nogama nosila ono što se naziva „štiklama“, govorila jezik bijelog čovjeka jer je jezik predaka, igbo, gotovo zaboravila.
A kao svatko tko voli, i Chinonso je želio da njegova ljubav bude uzvraćena.


Ponovnim susretom siromašnog nigerijskog mladića i djevojke iz bogate i obrazovane obitelji počinje drugi roman Chigozieja Obiome „Orkestar manjina“ (Hena com, 2019., prijevod Mirna Čubranić), hrvatskim čitateljima poznatog po romanu „Ribari“ koji je prevela ista nakladnička kuća prije tri godine.
Obiomin debitantski roman ušao je u finalni izbor prestižne nagrade Man Booker 2015.
godine, a kao i ovaj za temu je imao tragične događaje na koje se ne može utjecati.
Vjerojatno je do stvarnosti koja se onda neminovno prelije i u književnost: u Obiominoj je Africi sudbina elementarna sila od koje se čovjek ne može sakriti a ne može joj se ni mirno prepustiti; uglavnom zahtijeva mnogo aktivne patnje.

Iako se radnja „Orkestra manjina“ zbiva početkom 2000-ih godina, čitatelju se čini da je duboko zašao u prošlost.
Vani je svijet interneta, društvenih mreža i mobilnih telefona, globalno selo koje gazi geografske i državne granice, a Chinonso je iscrtao svoj mali krug tuge i napuštenosti u koji gotovo ništa ne prodire: jednostavan je i priprost junak, vlasnik male peradarske farme kojem dani prolaze u hranjenu kokoši, čišćenju njihovih kljunova i krila, tjeranju jastreba praćkom.
Ima jednog prijatelja i mucava strica koji, zabrinut Chinonsovom nepopustljivom tugom zbog smrti oca, predloži mladiću da si nađe ženu.

„Samoća je divlji pas koji neprestano laje kroz dugu noć tuge“, pa kad Chinonso susretne Ndali, dogodi se ljubav, a kao što dični očevi često kažu, ljubav mijenja temperaturu ljudskog života, donese toplinu i ta toplina svojom snagom mijenja ga kao osobu.
Ndali se pojavila kao neobično, nenadano svjetlo zbog kojeg su iz svega ostalog niknule sjene.
Zaljubio se u nju.
Njihova veza bila je toliko snažna da je ozdravio.
„Gurnula je ruku u tamna i mračna mjesta u njegovu životu i dodirnula sve u njemu.
I s vremenom je postala ono za čim je njegova duša sa suzama u očima godinama čeznula.“

U nedavnoj debati Slavoja Žižeka i Jordana Petersona, kanadski psiholog je kao prvi korak na putu do zadovoljstva – jer sreća je samo nuspojava, u tome su se složili – preporučio da svatko najprije „počisti u vlastitom dvorištu“, da krene od osobne preobrazbe.
Žižek mu je dovitljivo oponirao pitajući ga bi li takav savjet dao i, recimo, nekom tko živi u Sjevernoj Koreji.
Osobne preobrazbe same su po sebi teške pa time i rijetke, jer teško je biti sobom, čak i kad čovjek ima maglovitu predodžbu o tome što jest i što je moguće, no biti (čovjek) u Sjevernoj Koreji ili, recimo, Nigeriji, možda je i nemoguće.

Nigerija je zemlja – piše Obioma koji trenutno živi u Sjedinjenim Američkim Državama, iako često napominje da se želi vratiti kući - u kojoj su čovjekovi najveći neprijatelji članovi njegova kućanstva; zemlja otimača, obrednih ubojica, policajaca koji maltretiraju ljude na koje naiđu na cesti i ustrijele one koji im ne daju mito, zemlja vođa koji se prema onima koje vode odnose s prezirom i otimaju im opća dobra; zemlja čestih nemira i kriza, dugih štrajkova, nestašice benzina, nezaposlenosti, začepljenih jaraka, cesta punih rupa, mostova koji se ruše, prljavih ulica i sirotinjskih četvrti; zemlja stalnih nestašica struje.

Usprkos tome, Chinonso se želi preobraziti.
Iako se čini da to želi potaknut ljubavlju koja ga je preplavila i onemoćala, prava je istina da to želi jer ga njezina obitelj ne prihvaća.
Problem nije toliko što je siromašni vlasnik peradarske farme, koliko to što je neobrazovan, ima samo završenu srednju školu i položenu državnu maturu, kako sa sramom odgovara na pitanje Ndalina oca kad dođe na obiteljski ručak u smrdljivu odijelu.
To je prvo u nizu njegovih poniženja. 

Drugoga nije ni svjestan, jer je sistemsko.
Nije, naime, shvaćao da je odrastao u nesreći i pomirio se s njom.
„Zbog nje je živio drukčije od većine svojih vršnjaka, samotnim, provincijalnim životom, koji u svojim pristašama razvija prirodnu sklonost da u nedaćama budu strpljivi i staloženi, da ne žure.
Ako ga ništa ne potakne, neće se pokrenuti.
Njegova postignuća, ako ih je bilo, bila su spora i troma, a njegovi snovi dugih udova.“

Samo netko toliko depriviran životom kao Chinonso može ljubav priželjkivati s tolikom glađu.
No jesmo li razmotrili fizionomiju ljubavi – da su neke veze mrtvorođene, druge zaostale i ne rastu, a neke se razviju u odrasle osobe i traju cijeli život ljubavnika? Ljubavi gladan ne zna za ove slojeve i nijanse, umjesto toga će ponuditi sve što ima.
„Ti si se zbog mene upropastio“, kaže mu Ndali oblivena suzama kad je Chinonso obavijesti da je prodao farmu i ptice; odlazi studirati na Cipar.
Eto mene nazad za tri godine, s diplomom, radosno govori ova budala, samo ti mene čekaj, bit ću ti odan tamo, preko mora.


„Orkestar manjina“ poput je grčke tragedije, samo što umjesto kȏra upozorenja izvikuje chi, duh zaštitnik i pripovjedač u ovome romanu.
Počinje prvim zazivanjem u kojem se Chinonsov chi obraća u molitvi stvoritelju svemira koji nosi mnoga imena – Chukwu, Egbunu, Obasidinelu, Ijango-ijango...
tražeći milost za svojeg domaćina koji je učinio nešto strašno iako to nije htio a nije ni znao da je učinio.
Te će se inkantacije nastaviti kroz ovaj podugačak roman (484 stranice) – nešto slabiji u srednjem, ciparskom dijelu gdje gubi na tempu i kvaliteti pripovijedanja; ponavljati ritmično i uporno, dijelom ritualno, dijelom kao tješenje, često rečenicom: „Vidio sam to mnogo puta.“

Dirljiva ljubavna priča Chinonsovim odlaskom na Cipar pretvorit će se u povijest pada u tamu, ekstremnu priču koja poništava i Chinonsovu i čitateljevu naivnost: iako to volimo vjerovati, prirođena dobrota – ako tako nešto uopće postoji – ne može nas spasiti od zle sudbine.
Još gore, čini se da dobar karakter ima granice podnošljivosti – i dobro srce može se napuniti mržnjom i ugušiti, bijesno zbog nečega što je mrtvo i više se ne može vratiti u život.
Najgore što nesreća čovjeku može učiniti jest to da ga pretvori u nešto što on nije; to je konačni poraz.

„Čuvati mržnju u srcu značu čuvati nenahranjenog tigra u kući punoj djece i slabih, jer on ne može komunicirati s ljudima, niti može biti ukroćen.
Čim se dovoljno odmori i probudi ponovno gladan, napast će čovjeka koji ga je hranio i proždrijeti ga.
I doista, mržnja je vandalizam ljudskog srca.“

Kad jastreb odnese pticu iz jata, ptice plaču.
Primijeti to  Ndali jedne večeri, nakon što su ona i Chinonso vatreno vodili ljubav.
Ta privilegirana djevojka šokirana je lelekom ptica, šokirana je jer ih razumije.
Chinonso joj objašnjava da je njegov otac to neobično kokodakanje nazivao Egwu umu-obere-ihe.
Orkestar manjina.
„Otac je uvijek govorio da kokoši znaju da je to jedino što mogu učiniti: plakati.
Kuku, kuku!“ 

U očaju, Chinonso će – ne na Cipru, nego po povratku u domovinu – shvatiti da nije izmakao sudbini, iako nije ni znao da se protiv nje bori, da je i on manjina na ovome svijetu prepunom manjina i da se sve te manjine mogu tek pridružiti tom univerzalnom orkestru u kojem im je preostalo samo plakati i lelekati.
Iako tek peradar, Chinonso je time preskočio granice siromašne Nigerije, granice Cipra, Turske i Europe, i ušao u globalno selo koje ne povezuju internet, društvene mreže i mobilni telefoni, nego univerzalnost ljudskog iskustva, koja ne posustaje pred stoljećima; sve ostaje isto.
Tako je moguće da se u nigerijskoj nigdini dogodi punokrvna grčka tragedija, nikad napisana: što bi se dogodilo Odiseju da ga Penelopa nije dočekala?
 
 
Holly Ringland
Izgubljeno cvijeće Alice Hart
Tanja Tolić
Priča o izgubljenom cvijeću priča je o nasilju; cvijeće je izgubljeno jer je izgubljen glas.
Kad nema glasa koji svjedoči, povreda tone u kosti, no prošlost izbacuje svoje izdanke na čudne načine, "ako im se ne posvetiš, takve priče počnu se ponašati kao korov".
Okrutno je koliko je prošlost sklona ponavljanju, čak i kad se za nju ne zna.

Jedna djevojčica na početku romana prvijenca australske spisateljice Holly Ringland sjedi za drvenim stolom, u drvenoj kući na kraju puteljka, i sanjari o načinima na koje može zapaliti svojeg oca.
Nije to nasilje, iako je slika strašna: Alice Hart se nada da će vatra ocu učiniti ono što je učinila čarobnoj ptici; rodit će se iznova, pročišćen u vatri, više neće biti istovremeno dva različita čovjeka nego samo jedan, više Alice neće svjedočiti onoj bolnoj i iščekivanoj preobrazbi: kad bi izišao iz svoje vrtne kućice, u koju bi se zatvarao nakon što bi počinio neku od svojih grozota, uvijek je bio bolji.
Uvijek.

Majka koja trpi očeve mijene, i opasne i zanosne poput mijena oceana pored kojeg žive, ne govori mnogo ali kad govori – razgovara sa cvijećem.
Crna vatrena orhideja: želja za posjedovanjem.
Sunčana ivančica: moja te ljubav neće napustiti.
Modri jastučić: tugujem što te nema.
Prugasta nana: napuštena ljubav.
Ljubičasti gorkoslad: opčinjenost, čaranje.
Zlatna mimoza: ranjavam da liječim.
Orhideja plave dame: uništena ljubavlju.
Kitnjasta banksija: tvoj sam zatočenik.
Pustinjsko oko: imaj hrabrosti.
Pustinjska mirta: plamen, gorim.
Punolisna kalandrinija: od tvoje ljubavi živim i umirem.

Trideset cvjetova – trideset naziva poglavlja u romanu "Izgubljeno cvijeće Alice Hart" (Znanje, 2019., prijevod Lidija Toman) – trideset je vrsta autohtonog australskog cvijeća, simbola za neizrecive osjećaje.
Cvijeće je tisućama godina izražavalo ono što ljudi nisu imali hrabrosti izgovoriti, no nikad nije toliko glasno govorilo kao u stisnuto viktorijansko doba.
Floriografija, jezik cvijeća, buknula je u doba kraljice Viktorije, na prijelazu iz 19.
u 20.
stoljeće u nekim se zemljama poznavanje jezika cvijeća čak smatralo dijelom opće naobrazbe.

U obitelji Alice Hart jezikom cvijeća govorile su žene, a mnoge su "progovorile" tek kad bi se zaljubile.
Te su ljubavi prerasle u obiteljsko prokletstvo, urezane u stablo eukaliptusa pored rijeke, na farmi Thornfield koju je jednom davno iz pepela podigla Aliceina praprabaka Ruth Stone.
Ona će u ručno uvezenu knjigu ispucala hrbata ulagati osušene cvjetove i pridavati im značenja: onaj tko naslijedi taj rječnik, naslijedit će i imanje.

A na to imanje stiže devetogodišnja Alice nakon obiteljske tragedije u kojoj je izgubila oba roditelja.
Od tog je događaja zanijemjela.
Farmu danas vodi njezina baka June, za koju dotad nije ni znala da postoji.
Osim što uzgaja autohtono australsko cvijeće, slaže i dostavlja bukete, izrađuje prelijep nakit, June na farmi pruža i utočište izgubljenim i slomljenim ženama koje se međusobno nazivaju Cvjetovima.
Thornfield je, doznaje Alice, oduvijek bio mjesto na kojemu su i cvijeće i žene mogle procvasti.
Svaka žena koja je došla u Thornfield dobila je priliku nadvladati traume koje su je snašle u životu.

"Većinu vremena Cvjetovi su bili veseli i zaposleni, ali u kasna poslijepodneva na verandi nešto bi se promijenilo.
Svi bi utihnuli.
Kad bi sunce zalazilo, sve priče što su ih ove žene proživljavale, priče koje su voljele i koje su davno ostavile za sobom, vraćale bi im se tiho i na prstima.
Ramena žena kao da bi se objesila.
Neke su i plakale.
Okretale su se jedna drugoj tražeći utjehu." 

Svima je potreban netko i svi moramo nekamo pripadati, kaže joj je baka prve noći u novom domu, no Alice otkriva da njoj ipak nije tako lako pripadati: okružena je ne samo cvijećem i Cvjetovima, nego i mračnim tajnama i lažima.
Krivnja je čudno sjeme, piše na jednom mjestu Holly Ringland, što ga se dublje zakopava, to se ono više bori da izraste.
A Alice gubi strpljenje jer baka je davno obećala da će pronaći odgovore ako Alice pronađe svoj glas: "Želim voditi stvaran razgovor, umjesto što dobijem buket cvijeća svaki put kad se previše približim nečem skrivenom." 

Ringland ne skriva da je njezina priča dijelom autobiografska: ne otkriva detalje, no u intervjuima napominje da je pisanje "Izgubljenog cvijeća" bio njezin način da preobrazi vlastita traumatska iskustva nastala u odnosima s nasilnim muškarcima.
"Tijekom života, u različitim fazama i različitim odnosima, živjela sam često u nasilju koje su činili muškarci", objašnjava.
"Morala sam naučiti kako da mislim o tom nasilju a da ga istodobno ponovno ne proživljavam, da ne upadam u oživljena sjećanja iz prošlosti."

Svoj glas Ringland je tako odlučila dati djevojčici koja ne govori.
Metafora bi možda bila doslovna, ali nije metafora: mnoga djeca nakon proživljenog nasilja privremeno izgube sposobnost govora.
Da bi izišla iz traume – u kojoj se nasilje uporno vrti zamrznuto u krugu sjećanja – moraju opet progovoriti.
Moraju ispričati svoju priču; moraju je posjedovati kako ona ne bi posjedovala njih.
A da bi se ispričala takva priča, mora se naći glas.


Čini se kao da je taj glas izgubljen pa ga samo treba naći, možda preko cvijeća i buketa, no glasa ustvari nikada nije ni bilo; retroaktivno ga sebi vraćamo tako što si dopuštamo govoriti o onome što je bilo skriveno sramom.
Na ovo se često zaboravlja a važno je: koliko god svaki čovjek bio pojedinac, on je ipak najviše društveno biće, pa se ni glas ne može vratiti sam od sebe, kao što ni nasilje nikad ne nastaje samo od sebe.
Praktičnim rječnikom: trauma nastala u odnosu, rješava se u odnosu.
Postoji lakši i teži način, Alice će iskusiti oba.

Književnost je, znamo, pričanje priča.
Te priče nikad nisu stvarnost; pitanje je i koliko je naš život ustvari stvarnost jer u nama čuči promatrač koji nam neprekidno prepričava i fikcionalizira iskustva.
Pričamo si, govorimo si, šapćemo, tješimo i plačemo da bismo shvatili; književnost su vrlo često vlastite priče izmijenjene do neprepoznatljivosti i dotjerane do univerzalnosti.
Tako cvijeće može postati medij boli, ljubavi, tugovanja i oprosta, a uz pomoć knjiga se "može razumjeti magiju što je mogu posjedovati riječi, pogotovo kad ih se izgovara svaki put iznova.
Kažeš li nešto dovoljan broj puta, tako će i biti." 

U preobrazbi stvarnosti u književnost doista ima i nešto katarzično, ali mnogo je važnije ono kreativno: svatko od nas ima moć svoju život sebi ispripovijedati iznova, iz drugačije perspektive, dosegnuti oslobođenje.
Na jednom mjestu u romanu June zdvaja nad obiteljskim tajnama, ta "valjda je postojao neki drugi način da dijete zacijeli, a da ga ne mora opteretiti istinom o ovoj obitelji".


Nema drugog načina osim istine.
Od jezika cvijeća postoji bolji: jezik izraženih emocija.
"Izgubljeno cvijeće Alice Hart" taj put oporavka i preobrazbe pripovijeda i magično i realno, i razdire i sklapa čitatelja, tjerajući ga da čitanje – ne samo pisanje! – pretvori u kreativan proces.
Malo je romana koji vas otvore do ranjivosti a da ranjivost nije "vitalni organ koji se nalazi izvan vašeg tijela".
Roman Holly Ringland to čini tako da vam najprije iščupa srce pa ga vrati na mjesto.
 
 
 
Maya Angelou
Znam zašto ptica u kavezu pjeva
Tanja Tolić
Kad je Mayi Angelou bilo tri, a njezinu bratu Baileyju četiri godine, otac ih je ukrcao na vlak u Long Beachu u Kaliforniji i poslao baki, svojoj majci, u Stamps, u Arizonu.
Otac i majka upravo su bili okončali svoj buran brak.
Djeca su na zapešćima imala narukvice s ispisanim imenima, na njih je trebao paziti nosač, ali je on izašao iz vlaka već u Arizoni.
Maya Angelou na krah braka svojih roditelja nema sjećanja, ili ih u knjizi „Znam zašto ptica u kavezu pjeva“ ne spominje.


Njezino prvo zapisano sjećanje nešto je sasvim drugo, ali u istom registru izgubljenog, razorenog doma; sjećanje na sram i poniženje jer se ne može sjetiti riječi pjesmice dok je recitira za Uskrs u crkvi.
Dječja brojalica ide ovako: „Ne gledajte me tako, ne tražim ovdje stan...
samo sam vam došla reć' da Uskršnji je dan.“ Možemo samo nagađati kakav je bio život crnaca u Sjedinjenim Državama tridesetih godina prošlog stoljeća kad je Angelou bila dijete, ili krajem šezdesetih kad je objavila ovu knjigu, prvu u nizu od sedam autobiografija.
Nagađati, zato što je nama u Hrvatskoj iskustvo druge rase gotovo pa nedohvatljivo: imamo povijesne činjenice, nemamo njihove osjećaje.
No prva slika s kojom nas Angelou suočava snažna je: govori o djetetu crne boje kože koje se unaprijed suočava s predrasudom; nije ni otvorilo usta, već se podrazumijeva da hoće nešto što mu ne pripada.
U dječjoj brojalici koje se ne može sjetiti dom nije privatno mjesto, stan ili kuća, obitelj; dom je kolektivno, rasa, boja kože, sve ono što je segregirano jer se ne uklapa u većinski svijet – onaj koji je bijel.

Knjiga „Znam zašto ptica u kavezu pjeva“, originalno objavljena 1969.
godine, naslov je dobila prema stihu iz pjesme afroameričkog pjesnika Paula Laurencea Dunbara.
Ptica u kavezu simbol je okovanog roba; ptica u kavezu ne pjeva iz radosti ili sreće, njezina je pjesma molitva iz srca upućena nebu.
Prvu proznu knjigu Angelou je napisala tek u 41.
godini života, iz svojevrsnog izazova.
Na jednoj večeri krajem 1968.
godine, kamo ju je poveo prijatelj, gosti su se zabavljali prepričavajući priče iz svojeg djetinjstva.
Angelou je toliko svojim pričama impresionirala suprugu crtača Julesa Feiffera, Judy, da je ona sutradan nazvala urednika Roberta Loomisa iz nakladničke kuće Random House i rekla mu da mora „nagovoriti tu ženu da napiše knjigu“.
Angelou je isprva odbila, smatrala je sebe pjesnikinjom i dramatičarkom, no Loomis ju je izazvao: „No dobro, napisati autobiografiju kao književnost ionako je praktički nemoguće.“

Angelou već dugo nije pristajala na nemoguće pa je prihvatila izazov.
Ustala je rano, unajmila hotelsku sobu, osoblje je dobilo instrukcije da sa zidova poskida sve slike.
Pisala je u blok ležeći na krevetu, „naoružana“ bocom sherryja, špilom karata za pasijans i Biblijom.
U sobi bi ostala do ranog poslijepodneva, potom otišla kući.
Pasijans bi slagala da se dovede u raspoloženje za pisanje, čekala bi da se otvore vrata u prošlost.
Dnevno bi napisala deset do dvanaest stranica, navečer bi taj materijal uređivala i svela ga na tri do četiri stranice.
Tako je uspostavila svoj ritual pisanja koji će slijediti do smrti.
Pišući, koristila je „ropski narativ“, literarnu tehniku u kojoj je „govoreći u prvom licu jednine pričala o prvom licu množine“, pri čemu je „ja“ uvijek značilo „mi“.
Njezino je pisanje uvijek bila javna gesta, iznoseći bolne ali i radosne, uvijek intimne trenutke svojega života, Angelou nije, kako je zamijetila kritičarka Susan Gilbert, „izvještavala o priči jedne osobe, nego kolektiva“.

U američkoj kulturi i književnosti Maya Angelou ima kultni status.
Tek jedan detalj koji to potvrđuje: nakon Roberta Frosta koji je 1961.
na inauguraciji Johna F.
Kennedyja čitao svoju pjesmu, Maya Angelou je bila prva pjesnikinja, uz to crnkinja, koja je isto učinila 1993.
godine, na inauguraciji Billa Clintona za predsjednika SAD-a.
Znajući sve to, nevjerojatno zvuči da niti jedna njezina knjiga ili zbirka pjesama nikad prije nije bila prevedena na hrvatski jezik.
Pedeset godina nakon objave njezine prve autobiografije, to je nedavno učinila nakladnička kuća Planetopija, u prijevodu Željke Gorički.
(Istodobno je u izdanju naklade Iris Illyrica i u prijevodu Martine Baričević objavljena i njezina posljednja autobiografija „Mama, ja i mama“.) 

„Znam zašto ptica pjeva“ prva je dakle knjiga u nizu od sedam autobiografija i pokriva život Maye Angelou od treće do sedamnaeste godine.
„Ptica“ je Bildungsroman, priča o odrastanju, strukturirana u niz poglavlja koja funkcioniraju kao kratke priče: one nisu poredane kronološki nego tematski, kao serija uputa kako se oduprijeti rasizmu i opresiji.
Njezin prijatelj James Baldwin, isti onaj koji ju je odveo na večeru što će postati prekretnica u njezinu književnom životu, jednom je prilikom rekao kako njezina prva prozna knjiga „čitatelja oslobađa u život“, to je „biblijska studija života usred smrti“.


„Znam zašto ptica u kavezu pjeva“ bila je 1970.
godine nominirana za prestižnu američku književnu nagradu, National Book Award, i od tada se neprestano dotiskuje.
Neki kritičari tu i ostalih šest proznih knjiga žanrovski određuju kao autobiografsku fikciju.
Angelou ih je nazvala autobiografijama, iako nije negirala da je ponešto i fikcionalizirala: detalji njezina života ne podudaraju se u svim knjigama; zna se da se najmanje dvaput udavala, ali nikad nije javno izrekla koliko točno puta; oko nekih detalja, prije nego što ih je otkrila u knjigama, ipak je zdvajala – primjerice, da li otkriti da je neko vrijeme radila kao prostituka i madame za lezbijke.

U intervjuu iz 1995.
godine Angelou je rekla: „Pišem o svojim iskustvima jer mi se čini da previše ljudi mladima govori: 'Nikad nisam učinio ništa loše.
Tko, ja? Nikad.
Nemam kostura u ormaru.
Ustvari, nemam ni ormar.' Lažu, a kad se mladi nađu u situacijama, pomisle: 'Dovraga, ja sam zbilja loša osoba.
Mama i tata nikad nisu učinili ništa loše.' Ne mogu si oprostiti i nastaviti sa svojim životom.“

U četrnaest godina njezina života, koliko obuhvaća prva autobiografska knjiga, Maya Angelou suočila se s brojnim teškoćama: strahom, krivnjom i usamljenošću jer su nju i brata roditelji odbacili, rasizmom, segregacijom, silovanjem, psihičkim poteškoćama, beskućništvom, trudnoćom i porodom u 17.
godini života, da nabrojim samo neke.
Knjigu „Znam zašto ptica u kavezu pjeva“ najvećim dijelom obilježila je upravo činjenica da je Maya Angelou bila silovana kao osmogodišnjakinja, iako je to tek epizoda u njezinoj autobiografiji.
Silovao ju je majčin tadašnji partner, gospodin Freeman, kako ga Angelou naziva.
Seksualno zlostavljanje ispričano iz vizure djeteta posebno je strašno, uz to što je svako silovanje strašno.
Ovaj opis, međutim, nije težak za čitanje zbog eksplicitnih detalja (ima ih vrlo malo), nego zbog krivnje žrtve, djeteta kojem se dodir dijelom sviđa jer prvi put u životu uopće doživljava utjehu dodira.

Iako je gospodin Freeman zastraši, prijeteći da će joj ubiti brata ako ikome ispriča što se dogodilo, istina ipak izlazi na vidjelo: slučaj završava na sudu, zlostavljač je dobio godinu i dan zatvora, ali nikada nije dobio priliku to odslužiti.
Njegov ga je odvjetnik uspio osloboditi istog poslijepodneva.
Kazna ga je međutim stigla: Mayini ujaci premlatili su ga na smrt i tijelo ostavili iza klaonice.
Dijete koje se u sudnici nije usudilo priznati da ju je zlostavljač neprimjereno dirao i prije nego što ju je silovao, toliko se uplaši ubojstva da zanijemi na pet godina.
Maya je uvjerena da je svojim glasom ubila gospodina Freemana – „budem li razgovarala s bilo kim drugim, ta bi osoba mogla umrijeti...
sam moj dah, koji bi nosio moje riječi, mogao je otrovati ljude...“

U to vrijeme ne postoje psihološke službe, nitko ne razgovara s djecom žrtvama zlostavljanja (medicinske sestre u bolnici je tješe da će odsad biti bolje, jer je ono najgore već prošla...), a da i razgovara, pitanje je bi li razgovarali s crnom djevojčicom kojoj par godina kasnije bijeli zubar odbija popraviti zube uz objašnjenje „da bi radije ruku gurnuo u pasja usta nego u crnačka“.


„U Stampsu je segregacija bila toliko potpuna da većina crnačke djece nije uopće znala kako bijelci izgledaju“, piše Angelou.
„Sjećam se da sam mislila da bijelci ne postoje.
(...) Ljudi u Stampsu običavali su govoriti da su bijelci u našem gradu toliko puni predrasuda da crnci ne mogu kupiti sladoled od vanilije.“

Bjelkinje svojim crnim sluškinjama nadijevaju druga, često kraća imena jer su im njihova prava imena predugačka, teško izgovorljiva ili im se naprosto ne sviđaju.
Pa tako Marguerite – što je puno ime Maye Angelou - postaje Margaret, a onda Mary.
Hallelujah postaje Glory.
„Svatko koga sam poznavala grozio se da mu slučajno 'ne bi oskvrnuli ime'.
Bilo je opasno crnce nazivati bilo kojim imenom koje bi se moglo smatrati uvredljivim, zbog toga što su ih stoljećima zvali crnčugama, crnjama, crnčinama, kmicama, obojenima.“

Crncima u Stampsu, dok je Angelou bila dijete, uglavnom preostaje samo vjera u Boga, uvjerenje da ih nakon smrti, zato što toliko pate, čeka nagrada, život u raju.
„Zanimljivo mi je to da se najbeznačajniji, najsiromašniji život pripisuje Božjoj volji, no kako ljudska bića postaju bogatija, kako im se životni standard i stil počinju uspinjati po materijalnoj ljestvici, Božja odgovornost za to proporcionalno pada.“

Možemo tek slutiti što je Mayu Angelou na kraju spasilo, ako ju je išta doista trajno spasilo.
Na jednom mjestu u knjizi, opisujući kompliciran odnos između brata i njihove majke, piše kako u tom bolnom trenutku njihovih života nije plakala ni zbog Baileyja ni zbog majke ni zbog sebe, već zbog bespomoćnosti smrtnika koji su u ovom životu osuđeni na patnju.
„Da izbjegnemo taj gorak kraj, svi bismo se trebali ponovno roditi i to svjesni svih opcija.
Bismo li čak i tad patili? (...) Nat King Cole upozoravao je svijet da se 'sredi i ide svojim putem'.
Kao da se to može, kao da ljudi mogu izabrati vlastiti put.“

No izmaknuće trajnoga spasa ne znači da se ne može živjeti, pa i dobro, radosno; ponekad, privremeno, što ja najčešće ipak dovoljno.
Jedna od ključnih figura Mayina djetinjstva bila je susjeda iz Stampsa, Bertha Flowers, koja je u njoj ojačala ljubav prema čitanju, posebno poeziji.
„Tvoja mi baka kaže da puno čitaš.
Kad god uhvatiš priliku.
To je dobro, ali ne dovoljno dobro.
Riječi su više od onoga što piše na papiru.
Samo ih ljudski glas može ispuniti dubljim značenjem.“

„Dječja logika nikad ne traži dokaze (svi zaključci su konačni).
Nisam se pitala zašto je gospođa Flowers obratila pozornost baš na mene, niti mi je palo na pamet da ju je možda Nana (Mayina baka, op.
a.) zamolila da razgovara sa mnom.
Sve što me je zanimalo bilo je to da je ispekla čajne kekse za mene i čitala mi iz svoje omiljene knjige.
Bio je to dovoljan dokaz da joj se sviđam.“

„Znam zašto ptica u kavezu pjeva“ odmah po objavljivanju postala je bestseler, a u godinama koje će doći kultna knjiga djevojčicama i djevojkama u formativnim godinama.
Uglavnom onima crne boje kože, koje su s nevjericom čitale da je još netko živio kao one: i one su, naime, bile djevojčice koje su recitirale pjesme za Uskrs, i one su voljele čitati, i njih su odgojile bake s Juga, i one su bile silovane i nakon toga su onijemile.
Jedna od tih djevojčica bila je Oprah Winfrey.
U predgovoru knjizi piše kako je mogla shvatiti zašto Maya Angelou godinama nije progovorila.

No kad je progovorila, nije prestala govoriti.
I to o čemu je govorila transponiralo se kroz vrijeme i prostor, preko rase i spola, u današnje iskustvo, rezonira i s iskustvom žene u zemlji gdje se ne bore rase, nego plemena.
Glas Maye Angelou u knjizi „Znam zašto ptica u kavezu pjeva“ jednako je živ, snažan, optimističan, borben i inspirativan kao i prije pedeset godina.
Nema ptice u kavezu koja ne može razumjeti ovu pjesmu.
 
 
Alice Hoffman
Pravila magije
Ivana Smilović
Volim magiju u knjigama jer knjige same po sebi smatram magijom.
Definitivno nisam prva koja je takvo što izjavila! Jedan od najpoznatijih citata za knjigoljupce je onaj Stephena Kinga: „Knjiga je jedinstvena, prenosiva magija“, pa vjerujem da se mnoštvo čitatelja slaže sa mnom, a da između ostalog, zbog toga i čita.

Dok je stvarnost često ograničena, knjige nas vode u svijet koji može i ne mora postojati, motivirajući naš mozak da radi intenzivnije nego inače i stvara slike koje su u svakoj čitateljskoj glavi jedinstvene.
Ako to nije čarolija, ne znam što jest! Iako bih mogla o tome filozofirati do sutra, ipak prijeđimo na stvar – knjigu „Pravila magije“ autorice Alice Hoffman.

Kako piše na naslovnici, riječ je o bestseleru New York Timesa, a kratki sadržaj je jednako intrigantan – govori o obitelji kojoj je ljubav: prokletstvo.
Uzimajući ovu knjigu u ruke vjerovatno ćete se pitati hoće li biti djetinjasta, banalna te hoće li vas natjerati da povjerujete u magiju.
Kao i kod svake knjige, odgovori će se razlikovati, a mene osobno je uvjerila da je magija jednostavno sastavni dio života,  koliko god se on činio običnim.

U središtu priče je obitelj Owens.
Majka Susanna je pobjegla iz rodnog grada, kao i mnoštvo njezinih predaka misteriozne, sumnjive prošlosti – muževi su nestajali bez traga, kćeri rađale kćeri… Susanna ima troje neobične djece, a još čudnija su pravila koja im je postavila (a koja oni redovito krše): „Nema šetnji po mjesečini, nema ploča za vračanje, nema svijeća ni cvenih cipela, nema cvijeća koje cvate noću ni čitanja romana o magiji, nema mačaka, nema gavrana i odlazaka niže od Četrnaeste ulice.“ 

Frances, Bridget (zvana Jet) i Vincent su troje posebne, vrlo različite djece, pa čak i fizički.
Frances odlikuje blijeda put i divlja, crvena kosa.
Može komunicirati s pticama, sumnjičava je i sklona durenju.
Jet ima kosu crnu kao noć i zna što ljudi misle, dobrodušna je i osjetljiva.
A Vincent, prvi i jedini dječak rođen u obitelji, stvarno je nešto posebno – nezemaljski je privlačan, ima nevjerojatnu karizmu i zbog toga u školi nikad nema problema, za razliku od njegovih sestara koje često zadirkuju jer su „čudne“.
Od njih troje, on je najviše zainteresiran za magiju.
Svi imaju jedinstvene, izgrađene osobnosti, koje su u knjizi vrlo detaljno i dobro opisane.

Troje djece, sad već tinejdžera, sve više osjećaju da su drugačiji od ostalih, kao i to da imaju neobične sposobnosti.
Dok Vincent to želi pobliže istražiti, Frances je suzdržana, a majka tajnovita do te mjere da su se zapitali je li špijunka.
Zapravo, roditelji su im pomalo dosadni, a iza toga se krije samo jedna želja: da njihova djeca vode normalan, običan život.

Kako to inače biva, sve se mijenja u jednom trenu - kada stiže pismo tete Isabelle koja poziva Franny u Massachusetts jer je navršila 17 godina, a pridruže joj se i ostala djeca.
Avantura počinje! Tajne se lagano otkrivaju, pa tako i obiteljsko prokletstvo: tko god se zaljubi u njih bit će nesretan i neće dobro završiti pa zbog toga moraju izbjegavati ljubav.
Sljedeće nam stranice polako otkrivaju je li moguće tako živjeti…

U „Pravilima magije“ likovi su dosta dobro razrađeni i lako ih je vizualizirati, pa i prepoznati se u njima.
Svatko od njih ima svoju, redovito tragičnu priču, no one kao da su nedorečene, nerazrađene i nedovoljne duboke.
Nažalost, sve je dosta skraćeno i napisano u sličnom, ravnom tonu te je, za mene, nedostajalo dinamike i nije mi pretjerano uspjelo probuditi emocije, iako se radi o ljudskim pričama i borbama kroz koje obični ljudi prolaze svakodnevno.

Ne mogu se oteti dojmu da bi možda bilo bolje fokusirati se na jednu priču, razraditi je do najsitnijih detalja, a ostale donijeti u nastavcima.
Jer, ideja, kao i sami likovi u knjizi su vrlo zanimljivi, posebni i sve skupa ima puno potencijala.


Vrijednost ove knjige je to što prikazuje kako ni oni u čijim je rukama magija ne mogu pobjeći od onih životnih trenutaka koji su sve samo ne čarobni – dok bi neki to nazvali prokletstvom, očigledno je ipak samo riječ o životu koji je pun uspona i padova.


Knjiga je poučna, potvruđuje kako se sve u životu vrati, i dobro i loše, pa i da je najvažnija stvar u životu: otvoriti srce.
Iako nije ostavila pretjerano jak dojam na mene, nije mi žao što sam je pročitala.
Nedostajalo joj je samo par ključnih sastojaka da bi me začarala…
 
 
Leigh Bardugo
Šest vrana
Tanja Tolić
Griše Korporalki stručnjaci su za ljudsko tijelo.
Mogu vam zaustaviti srce, usporiti vam disanje, lomiti vam kosti.
Srceparatelji, koji im pripadaju, ukradu vam dah iz pluća, ili vam puls spuste toliko da padnete u komu.
Sve to tako da vas uopće ne dodirnu.
Obični Plimotvorac iz reda Eterealki može nadzirati morske struje, prizivati vodu i vlagu iz zraka ili kakvog obližnjeg izvora.
A gdje su još Iscjelitelji, Olujnici, Paklenici ili Durasti i Alkemi iz reda Materialki?

Griše, samo po sebi, strašne su jer izmjenjuju materiju na njezinoj najosnovnijoj razini.
Griše na jurda paremu, opasnoj drogi koja se pojavila niotkuda, mogu vlastito tijelo pretvoriti u tekuće ili plinovito, prolaziti kroz zidove, letjeti, zaustaviti čitavu vojsku ili manipulirati vašim mislima.


Tko je izumio tu opasnu drogu? I gdje se taj čovjek sada skriva? Ketterdam, užurbano središte međunarodne trgovine, u strahu je od jurde parema, tolikom da će Vijeće trgovaca koje upravlja gradom angažirati zločinačko čudo od djeteta Kaza Brekkera da otputuje na sjever u neprobojni Ledeni dvor i otme znanstvenika koji je stvorio drogu.
Uspije li u opasnoj akciji, Kaz će biti bogat čovjek, no prepad na najčuvaniju utvrdu na svijetu ne može izvesti sam.
I tako će se na brod ukrcati šest vrana: jedan vrhunski strijelac ovisan o kockanju; jedna špijunka poznata pod imenom Prikaza; jedna Srceparateljica koja zahvaljujući magiji preživljava u slamovima; jedan fjerdanski lovac na vještice, drüskel, kojeg najprije treba izbaviti iz zatvora; jedan odmetnuti sin koji je najveći stručnjak za eksplozive u Bačvaru i jedan genijalni lopov koji svoju najveću tajnu i slabost skriva ispod kožnih rukavica.

Tako počinje svjetski hit za mlade "Šest vrana" Leigh Bardugo koji je upravo na hrvatskom jeziku objavila nakladnička kuća Znanje u nadahnutom prijevodu Ire Wacha-Biličić i Damira  Biličić.
Nadahnutom jer drukčije i ne smije biti kad se prevodi fantastika, osobito ovoliko maštovita.
Prvi roman iz duologije "Šest vremena" (zasad nije preveden drugi dio "Crooked Kingdom") također se odvija u opasnom i magičnom svijetu koji je američka autorica stvorila svojim prvim romanom koji je pak prerastao u trilogiju Griša ("Shadow and Bone", "Siege and Storm" i Ruin and Rising").
Grishaverse ili Grišaverzum kompleksan je svijet koji trenutno čini sedam knjiga, a Leigh Bardugo (43) gradi ga pedantno i posvećeno od objave prvoga romana 2012.
godine.

"Šest vrana", da se poslužim opisom same autorice iz jednog intervjua, uzbudljiv je bastard između "Oceanovih 11" i "Igre prijestolja".
I doista, s jedne strane imamo prevarante koji pokušavaju izvesti najpametniju "pljačku" na svijetu, a s druge strane zaraćena kraljevstva koja se utrkuju u dobivanju  monopola nad drogom jurda parem.
Da su "Šest vrana" samo to, već bi to bilo zabavno, jer svi mi čitamo nekad samo iz želje da se dobro provedemo.

No "Šest vrana" je, osim što je zabavan fantastični avanturistički roman, ponajprije roman o dubokom, predanom prijateljstvu u kojem šestero izopćenika postaju jedni drugima prava (otpadnička) obitelj.
Roman pripovijeda priču kombinirajući naizmjence perspektive šest vrlo različitih likova, što se lako prati zbog čvrste strukture same priče.
Nijedan od likova nije odabran, svi su podjednako važni, pa se roman vrlo brzo pretvara u punokrvnu priču o važnosti zajedništva - nosi snažnu poruku kako se individualnost, naša posebnost, ipak najbolje živi u zajednici i suradnji.

U "Šest vrana" mnogo je grafičkog nasilja, što je karakteristika mnogih djela suvremene young adult (YA) literature, primjerice vrlo popularnih serijala "Igre gladi" Suzanne Collins ili "Različita" Veronice Roth.
Nasilje u YA literaturi nije samo arhetipsko - ne funkcionira samo na ravni na kojoj, primjerice, funkcionira nasilje u bajkama - vrlo je konkretno i nerijetko zastrašujuće deskriptivno, no čini mi se i katarzično za nove generacije koje su "tamnim silama" čovječnosti izložene kao nijedna generacija prije.

Nasilje, načelno, osobito u fantastičnim narativima najčešće zahtijeva superheroja, no upravo tu Leigh Bardugo čini obrat koji mi se najviše sviđa, i u tome je možda tajna i njezine literature, tako blistavo privlačne mladima.
Bardugo, naime, nudi neočekivani "izlaz": njezini junaci nisu nadnaravna bića čak i kad se služe magijom, nego ranjiva djeca na pragu odraslosti koja se, uz vrlo opasne odrasle neprijatelja, suočavaju i s vlastitim strahovima, manjkavostima, krivim procjenama, gadnim pogreškama i nesigurnostima.
Svijet je u Grišaverzumu opasno mjesto u kojem se mladi moraju boriti za svoje pravo na život, ali i svoj, nerijetko, netipični identitet.

Kaz, Inej, Nina, Matthias, Jesper i Wylan imaju pregršt fizičkih i emotivnih hendikepa koje ne mogu nadvladati nego s njima moraju naučiti živjeti.
Uvijek će biti nesavršeni i ranjivi što je, i meni odrasloj, bilo olakšanje čitati.
Uzusi narcističke kulture, lažno pozitivističkog svijeta u kojem se stalno mora bolje, jače i više, gdje se vrednuje samo napredak i uspjeh, iscrpljujući su i zavaravajući - tako ne žive ljudska bića, nego fantazme i bogovi.
Zgodna je dosjetka da takav izmišljeni a kao "stvarni" svijet rastvara upravo žanrovska literatura fantastike.

U Grishaversu, barem među ovih šest likova, nema patrijarhata.
Rodne uloge nisu prigodno razdijeljenje: ovdje su djevojke snažne, pametne i loše a opet dobrog i mekog srca; prave feminističke ikone za nove naraštaje.
Mladići su emotivni i nesigurni, osjećaju snažnu potrebu za ljubavlju, pripadanjem i prihvaćanjem; u tom smislu su više queer nego u svojim seksualnim opredijeljenjima.

Autorično tumačenje jest da se roman toliko svidio mladima zašto što svatko traži pleme kojem će pripadati, što je posebno teško ako su djeca po nečemu drugačija.
U tom kontekstu posebno je dirljivo kako jedni drugima prihvaćaju one sjenovite dijelove ličnosti: jedan od njih se boji dodira kože o kožu; drugi ne zna čitati i pisati; obje djevojke su radile u javnim kućama; jedan je mladić ovisnik o kocki; drugi o vlastitim primitivnim predrasudama.
I sve to spoji i transformira prijateljska ljubav, uz puno humora.

U siječnju ove godine objavljeno je da je Netflix naručio seriju od osam epizoda koja se bazira na autoričinoj trilogiji "Shadow and Bone" i duologiji "Šest vrana".
Bardugo je dosad  prodala više od 2,5 milijuna knjiga samo na engleskom jeziku, a njezini romani su prevedeni na više od 38 jezika.
Velik uspjeh za nekoga tko je praktički do jučer bio nitko i uz to se bori s degenerativnom bolešću - osteonekrozom, "umiranjem kostiju", što u praksi znači da je svaki korak bolan i ponekad nemoguć bez pomoći štapa.
Rekla bih da je Leigh Bardugo uspjela zato što vjeruje u sulijsku izreku iz svoje knjige: Srce je strijela.
Treba mu meta da je pogodi.

 
 
Frances Hardinge
Drvo laži
Tanja Tolić
Bilo je tu dobrohotnih laži.
Bilo je uplašenih laži.
Bilo je grabežljivih laži.
Polu-laži i napetih tišina na čijem se mjestu trebala nalaziti istina.
I posvuda, posvuda, laži koje su ljudi govorili sami sebi.
Zrak je cijelo vrijeme tiho šumio u žamoru laži.
Ipak, najgore laži bile su one izrečene iz ljubavi, drage laži koje guše.
Riječi koje Drvetu nije rekla.
Njih je, čini se, Drvo najviše voljelo.

Stablo iz priče je Drvo laži.
Rađa plod samo ako mu se šapne laž.
Plod pak otkriva skrivene istine.
Oko ove fantastične ideje britanska spisateljica Frances Hardinge (1973) izgradila je kompleksnu, začudnu i prekrasnu priču, roman „Drvo laži“, koji je u rujnu ove godine, u odličnom prijevodu Marijane Pasarić, objavila nakladnička kuća Vorto Palabra.
Hrvatska naslovnica romana, identična originalnoj britanskoj, sugerira da je riječ o literaturi za mlade, čak hororu, a i Hardinge jest dječja književnica.
No neka vas to ne odbije da posegnete za knjigom jer „Drvo laži“ je jedna od onih rijetkih priča koje podjednako dobro funkcioniraju i kod mladih i kod odraslih čitatelja.
Upravo zahvaljujući toj „otvorenosti“ za čitanje, „Drvo laži“ 2015.
godine osvojilo je prestižnu nagradu Costa u čak dvije kategorije, onu za najbolju dječju knjigu te općenito kao knjiga godine, što je priznanje koje je dotad dodijeljeno jedino Philipu Pullmanu.

Usporedbe s Pullmanom tu ne prestaju, Hardinge bi mu doista u mnogo čemu mogla biti dostojna nasljednica ili suputnica u polju fantastike koja nadrasta, u kvaliteti, granice žanrovske proze.
Pullman se, iz književnog praznovjera, nije šišao sve dok nije dovršio svoj zadnji roman, „Divlju ljepoticu“; Hardinge se pak može vidjeti kako okolo hoda u staromodnoj odjeći i s crnim šeširom, nalik vještičjem, na glavi.
Maštovitost dječjih pisaca, sposobnost magijskog razmišljanja, karakteristična za klince i pisce, očito se nekad prelije i u stvarnost.
Šalu na stranu, „Drvo laži“ je složeno i fascinantno djelo, perfektno odrađeno do najsitnijeg detalja, tečno do te mjere da se čini da je roman bilo jako lako napisati, a istodobno stilski prelijepo napisano.
Žanrovski je to fantastika, smještena u viktorijansko doba, s blagim elementima horora, ujedno i detektivski roman.

Radnja se odvija na izmišljenom otoku Vane, kamo dolazi velečasni i znanstvenik Erasmus Sunderly s obitelji: koketnom suprugom Myrtle, tihom i naoko bezličnom kćeri Faith i ljevorukim sinčićem Howardom.
Faith ubrzo otkriva da je obitelj ustvari pobjegla od javne sramote: očev slavni prirodoslovni rad raskrinkan je u novinama kao krivotvorina, spasio ih je ujak Miles koji je oca nagovorio da se odazovu pozivu prirodoslovaca s Vanea.
Na otoku su otkrili špilje, vjeruju da tamo ima mnogo fosila pa su pozvali Sunderlyja da ih savjetuje, sve prije nego što je izbio skandal.

No s obitelji dolaze i vijesti s kopna, obitelj je uskoro i tu izopćena, otac mrgodno šuti i odbija odgovoriti na optužbe.
Jedne večeri zamoli Faith za pomoć – treba sakriti neobičnu biljku.
Idućega jutra otac je pronađen mrtav.
Myrtle i njezin brat uvjereni su kako se velečasni ubio, Faith u to odbija povjerovati – uvjerena je da je u pitanju ubojstvo.
Kad pronađe tajni očev dnevnik, u kojem opisuje čarobno stablo, Faith odluči i sama početi šaptati laži, a neočekivanu pomoć dobije od dječaka Paula kojeg mrzi i uvjerena je da su neprijatelji...

Radnja „Drveta laži“ toliko je napeta da su male šanse da ga nećete pročitati u jedan ili dva dana.
Budite pametni, nemojte počiniti moju grešku: roman neće pobjeći, ne morate ga čitati do dva ujutro (a onda ujutro teturati kao da ste pojeli halucinogeni plod s tog jezovitog stabla).
No „Drvo laži“ sastavljeno je i od niza briljantnih karakternih minijatura, izvrsno usađenih u viktorijansko doba, njegove navade, zablude i izazove.
Dobro sam se nasmijala doktoru Jacklersu koji mjeri glave, uvjeren da su žene, zato što su im glave manje, ujedno i gluplje od muškaraca.
No kako bi rekao jedan drugi lik, živopisna gospođica Hunter, koja se tvrdoglavo opire čistunskom moralu: „Veliki ljudi obično imaju velike glave.
Muškarci nisu ništa pametniji od nas, gospođice Sunderly.
Samo su viši.“

„Drvo laži“ se, naime, može čitati i kao romansirani feministički manifest.
Dojmljiva glavna junakinja, djevojčica koja upravo postaje djevojka, Faith Sunderly, na početku romana dobiva od ljubljenog oca važno upozorenje: „Slušaj, Faith.
Djevojčica ne može biti hrabra, pametna ili vješta kao što to može dječak.
Nije li dobra, nije ništa.
Razumiješ li?“ No ova djevojčica je pametna i zna da je pametna, a ubrzo će otkriti i da je i hrabrija i vještija ne samo od dječaka, nego i od mnogih odraslih muškaraca koji zdvajaju nad time što Darwinovo otkriće evolucije poništava njihovo uvjerenje o tome kako je Zemlja stara 6000 godina, a ako ta tvrdnja iz Biblije nije istinita, ima li – o tempora, o mores! – uopće Boga?!

Nije, naravno, ona jedina „žena“ koja se susreće s predrasudama svoga doba.
Otkrit će da su se još neke pravile glupljima nego što jesu, u pokušaju da očuvaju muške taštine, druge su „razumne zmije“ koje štite svoje leglo, treće su oštroumne, lukave i gorljive.
I prava je šteta da sve one ostanu zapamćene kao još jedna od „voljenih žena“ na mramornom nadgrobnom spomeniku.
Faith, junakinja koju će čitatelji dugo pamtiti, zato želi postati „loš primjer“.

„Drvo laži“ je oštroumno i istodobno silno zabavno štivo, jedna od onih knjiga za koje poželim da im pisac napiše nastavak koliko su dobre (junakinja kao što je Faith to sigurno zaslužuje).
Ako tražite dobar roman za blagdane, s kojim ćete se skutriti na kauču uz toplu kavu ili čaj, ovo je ta knjiga! 
 
Delphine de Vigan
Prema istinitoj priči
Tanja Tolić
Svatko tko je ikada napisao roman, zna za strah od drugoga romana.
U prvijencu se greške opraštaju, zažmiri se na nespretnu sintaksu, rupe u priči ili pokoji papirnati lik ako cjelina dobro funkcionira.
Nije baš da su prve knjige kao mačići u onoj groznoj izreci, ne bacaju se u vodu, ali mnogo toga se oprašta.
No što kad se napiše roman koji nije ni prvi ni drugi, a praktički je proglašen remek-djelom suvremene literature? Kako se nakon toga napiše onaj roman – poslije?

S tim se pitanjem nesumnjivo suočila Delphine de Vigan, francuska književna zvijezda koja je 2011.
godine objavila „onaj roman o majci“, na hrvatski preveden dvije godine kasnije u izdanju Naklade OceanMore kao „Ništa se ne opire noći“ (prijevod Ita Kovač).
U tom je romanu danas 52-godišnja književnica ispričala potresnu i istinitu priču o svojoj majci koja je bolovala od bipolarnog poremećaja, a život završila samoubojstvom u 61.
godini života.
Taj je roman autorici donio četiri prestižne francuske književne nagrade, a više od godinu dana bio je na ljestvicama najprodavanijih knjiga.

Pa kako se, dakle, nakon toga piše? Što se piše? Koje su riječi, iskustva i emocije preostali? Imali se uopće više išta za reći nakon takve poplave „istinosti“, nakon ultimativnog „priznanja“, bolnog i na trenutke ponižavajućeg „razotkrivanja“? 

Novi roman Delphine de Vigan, nedavno preveden na hrvatski također u izdanju Naklade OceanMore i ovoga puta u prijevodu Vlatke Valentić, „Prema istinitoj priči“, bavi se upravo time.
“Našu“ književnu zvijezdu zatječemo nekoliko mjeseci nakon objave „onog“ romana.
Prestala je pisati, i ne samo prestala, nego gotovo tri godine nije napisala ni slova.
Ova posljednja sintagma je zgodna i varljiva, jer čovjek zamisli pisca kako sjedi pred bijelim ekranom, vrti se na stolcu i grize nokte, a muze stoje negdje sa strane i kidaju se od smijeha jer je ovaj potpuno presušio.
U slučaju književnice stvar je otišla dalje: ne samo da nije napisala ni slova, ona ne može držati niti olovku u ruci, nije u stanju sročiti popis za kupnju, odgovoriti na mail, a pri pogledu na računalo, blok za pisanje, bilježnicu ili obične post-it papiriće dobije snažan napad mučnine.

„Nekoliko sam se puta pred njom suspregnula da ne podlegnem panici i odgovorim: ništa, gospođo, baš ništa, čovjek poslije ovoga više uopće ne piše, ni retka, ni slova, nego zaveže jedanput za svagda, imate pravo, bome da, gospodine, pregorjela sam kao žarulja, ispucala sam sve metke, vidite ovu hrpicu pepela pred sobom, mrtva sam jer sam sve sažgala.“

U tom trenutku autorica upoznaje L.
Tajanstvena L., koja u romanu niti u jednom trenutku ne dobije ime a kamoli prezime, nego od njezina identiteta imamo samo taj incijal s točkom, ima nečuven osjećaj za Drugoga, „dar da nađe prave riječi, da svakomu kaže što ima potrebu čuti“.
L.
bi, piše Delphine de Vigan, uvijek smjesta postavila najumjesnije pitanje ili primjedbom sugovorniku pokazala da ga je samo ona u stanju razumjeti i utješiti.
„Ne samo da je L.
na prvi pogled znala prepoznati izvor pomutnje, nego bi, štoviše, uočila onu pukotinu koju svatko od nas ima, ma kako je duboko skrio.“

Iako je književnica, mimo nenadanom slavom uzorkovanih tjeskoba, načelno dobro i u vezi je s čovjekom kojeg voli, trenutak je za nju osjetljiv iz još jednog razloga: njezini blizanci su punoljetni, napuštaju gnijezdo i uskoro odlaze u druge gradove studirati.
Partner François (inače, u Francuskoj vrlo poznat novinar, književni kritičar i voditelj TV emisije La Grande Librairie François Busnel), s kojim je u vezi od 2011.
godine, upravo je počeo raditi novi dokumentarni projekt zbog kojeg putuje po cijelom svijetu i rijetko je u Parizu.
Književnica ostaje sama, a L.
je uvijek tu; vrsta je ženske prijateljice kakvu se ima sa 17 godina, kad se sve užareno dijeli, kad je ona druga sestra, gotovo blizanka, nerijetko dvojnica.
A ta je „dvojnost“ zavodljiva i neodoljiva; ta vrsta „zavođenja“ i nudi i uključuje potpunu predaju.


Prijateljska veza je gotovo idilična dok jednoga dana L.
ne upita književnicu što će sad pisati.
I to je u književnom svijetu poznato: to očekivanje, češće pritisak, da se knjige „izbacuju“ iz sebe u pravilnom ritmu, po mogućnosti svake dvije godine.
Razmak od godinu dana – imamo štancera, razmak veći od dvije godine – ups, čini se da se nema više što reći.
No L.
je u svojim očekivanjima vrlo konkretna.
Na autoričino iznošenje ideje da napiše roman o sve popularnijem trendu reality emisija, L.
skače kao oparena i počinje mahati tom velikom riječju, od koje osobito pati francuska literatura: Istinitost.

Ovdje moram skrenuti u nužnu digresiju.
Delphine de Vigan, i kao književnica, i kao „pripovjedačica“ u ovome romanu, jedna je iz generacije francuskih studenata književnosti koji su stasali čitajući Rolanda Barthesa, Gérarda Genettea, Renéa Girarda i Georgesa Pouleta, bavili se strukturalistima i post-strukturalistima, novim romanom i novom kritikom, satima se, kako L.
govori u romanu, trudili da definiraju „autobiografiju, ispovijest, fikciju, istinitu laž i 'istinito laganje'“.
Počasno mjesto u tom panteonu književno-teorijskih pojmova ima „efekt stvarnosti“ koji je definirao Barthes: riječ je o elementu koji čitatelju jasno daje do znanja da tekst opisuje stvarni svijet, elementu čija je funkcija da potvrdi tijesnu vezu između teksta i zbilje.


De Vigan u ovome romanu s humorom pripovijeda svoj prvi posjet nekom nakladniku koji ju je dočekao vidljivo ljutit nakon što je pročitao njezin prvi rukopis: kakav je to način, pa kod nje uopće nema efekta stvarnosti?!

„Nisam imala ništa protiv efekata stvarnosti, štoviše, obožavala sam ih, bili su mi strast, no urednik je govorio o nečemu drugome.
Htio je da tekst upišem u Istinito.
Htio je da čitatelju kažem: pozor, gospođo ili gospodine, sve što vam ovdje pripovijedam je autentično, ova knjiga odiše proživljenim iskustvom, ovo je stopostotno autobiografska knjiga, evo vam života u sirovom obliku, zajamčeno bez aditiva, evo stvarnosti koja nije pretrpjela nikakvu preobrazbu, a ponajmanje književnu.“

I upravo u ovome je istinski književni trompe l'oeil, francuska izreka za varku oka ili optičku iluziju.
Kad krenete čitati „Prema istinitoj priči“ vrlo brzo vam postane jasno da s L.
nešto ozbiljno nije u redu.
Autorica to dodatno pojačava nazivima triju poglavlja – Zavođenje, Depresija i Izdaja, a kao dodatne pojačivače koristi citate Stephena Kinga iz romana „Misery“: gradi psihološki triler, koristi sve odrednice žanra, najviše jezu.
Kao i u „Misery“, imamo pisca i očitu obožavateljicu koja ovu spisateljicu, kako odmiče vrijeme, sve više pritišće da odustane od te smiješne, čak glupe ideje o reality romanu i primi se posla na – Istinitosti.
L.
se, naime, uhvatila za jedan autoričin davni intervju u kojem spominje kako će jednoga dana napisati „fantomski roman“, roman u kojem će doista ispričati „sve“, roman koji će biti jači od tog „romana o majci“.

I, doista, autorica to potvrđuje.
„Svaki autor koji je pisao o sebi (ili o svojoj obitelji) vjerojatno je jednoga dana došao u napast da piše o onome što je dalje bilo.
O ranama, gorčini, napadima, raskidima.
Neki su to i učinili.
Vjerojatno zbog zakasnjelih posljedica.
Naime, knjiga je ni manje ni više nego radioaktivna tvar sa sporim otpuštanjem koja još dugo zrači.
A mi u tuđim očima na kraju uvijek ispadnemo što i jesmo, ljudske bombe strahovite moći jer nitko ne zna kako ćemo je iskoristiti.“ 

Osim što autoricu ne zanima takvo pisanje, pored toga što je takav roman već napisala.
Kao što ustvari ovo i nije psihološki triler, iako koristi njegove efekte stvarnosti, nego roman o pisanju i o tome što je - autobiografija, ispovijest, fikcija, istinita laž i istinito laganje.
U tome je „varka oka“, i zato je ovaj roman intelektualna gozba, superiorno pisanje i, bez pretjerivanja, novo remek-djelo Delphine de Vigan koje se, uz sve, još i dobro prodalo – u više od pola milijuna primjeraka samo u Francuskoj.

Lik književnice u romanu uvjeren je da čitatelj uvijek zna na čemu je.
„Čitatelj je uvijek voljan popustiti iluziji i fikciju prihvatiti kao stvarnost.
Čitatelj je sposoban vjerovati i pritom znati da ono u što vjeruje ne postoji.
Vjerovati kao da je stvarno, a pritom biti svjestan da je izmišljeno.
Čitatelj je sposoban oplakivati smrt ili propast lika koji ne postoji.
A to je suprotno od obmane.“ L.
svejedno ne priznaje čistoj fikciji pravo na postojanje.
No po čemu je fikcija čista, pita se autorica.
Čega je lišena? Govorimo, kaže, o čistoj fikciji, ali nikad ne spominjemo čistu autobiografiju.
Što znači da nismo posve lakovjerni.

„Prema istinitoj priči“ jest (čista) fikcija, ali i knjiga u kojoj autorica izaziva čitatelja da razluči istinu od laži.
„To, uostalom, može biti i književni projekt: knjiga koja bi se čitala kao istinita priča, knjiga koja bi tobože bila nadahnuta stvarnim događajima, ali gdje bi sve, ili gotovo sve, bilo izmišljeno.“ Ovo „gotovo sve“ je ključno.
„Prema istinitoj priči“ lako bi mogla biti stvarnost prerađena u književnost: primjerice, priča o tome kako se dva bezumlja prepoznaju i međusobno očaraju; o ljudima koje je netko ugrozio osobno, tako što im je ugrozio osobnost; o tome kako je to kad ti u mozak uđe tuđinac i remeti prijenose, veze, žudnje; o mentalnom sužanjstvu, nevidljivom zatvoru čija su pravila nerazumljiva, kad više ne možeš misliti svojom glavom.
Da, „Prema istinitoj priči“ u velikoj je mjeri i priča o sasvim specifičnoj vrsti nasilja koju je često nemoguće dokazati.

Briljatno, inteligentno, obavezno štivo!
 
 
 
Lorenzo Amurri
Apneja
Tanja Tolić
Radikalne životne situacije neželjena su prilika da čovjek sazna od čega je ustvari sastavljen.
Sigurno ste barem jednom u životu - a ako niste, evo prilike - igrali onu bizarnu igru: da moram izgubiti jedno osjetilo, a mogu birati koje, čega bih se odrekao? Vida, sluha, okusa, njuha, dodira? Što ćemo sa sposobnošću govora; osjeta hladnoće, topline i bola? Ili recimo kinestetičkim osjetima: to su osjeti koji su posljedica podraživanja receptora smještenih u zglobovima, mišićima i tetivama; konkretno, osjeti napora, snage, vrtnje, kretanja i položaja pojedinih dijelova tijela u prostoru.

Odjednom se sve čini dragocjenim, zar ne? A još nismo ni došli do simboličkog dijela nas; sposobnosti osjećanja emocija, apstraktnog mišljenja, imaginacije, kreativnosti, do osjećaja sebstva.
Začudno je koliko smo tijelo; to najčešće shvatimo tek kad jedan njegov dio prestane funkcionirati.

Lorenzu Amurriju najvažnije su ruke.
Nakon što u dvadesetšestoj godini doživi nesreću na skijanju, u kojoj mu je potpuno uništena kralješnica zbog čega izgubi osjet od grudi naniže, jedino što ga ustvari zanima jest kad će mu ponovno profunkcionirati ruke: tako da se može vratiti glazbenoj karijeri i nastaviti nastupati kao gitarist u rock bendu.
No kad dođe u švicarsku klinku na rehabilitaciju - ne dođe, nego ga dramatično prevezu na nosilima u helikopteru, što je popraćeno fantazmagoričnim snovima o potpunom uništenju - fizioterapeutkinja Kielo brzo ga uzemlji: "Ne znam tko ti je to rekao, ali neke je ideje bolje odmah izbiti iz glave: rukama se više nikad nećeš moći koristiti."

Brat Lorenzu priopćava užasnu vijest: tetraplegičar je, što je bolje od paraplegičara, znakovito se ceri brat, jer ovima prvima "dolje sve funkcionira".
Lorenzu seks uopće nije na pameti, iako je u bolnici uz njega cijelo vrijeme njegova djevojka Johanna; važne su ruke, jer je sastavljen od glazbe, a bez glazbe nema života.

Tako počinje dirljiv autobiografski roman talijanskog pisca Lorenza Amurrija "Apneja" (Hena com, 2019., prijevod Mirna Čubranić), priča kakva se rijetko čita zato što tetraplegičari rijetko pišu svoje ispovijesti.
Prva polovina romana posvećena je Lorenzovoj desetomjesečnoj rehabilitaciji koja je tjelesno bolna i mučna: najprije mu devet sati operiraju kralješnicu, potom je tri mjeseca prisilno nepokretan; nosi vanjski fiksator - krunu pričvršćenu na četiri željezne osovine koje su pak pričvršćene za lubanju; u grlu ima trahealnu kanilu, spojen je na respirator.


No prava priče počinje po izlasku iz švicarske klinike, "maternice" kako je Lorenzo zove, i povratkom u "normalni  život".
Što je normalni život za invalida? Postojanje bez privatnosti - peru te, okreću i namještaju dok drugi gledaju; svijet napučen divovima jer sjediš u kolicima ili ležiš u krevetu; prostor prepun prepreka koje drugi ljudi nazivaju namještajem; seksualni život ispunjen strahom od ozljede zbog katetera za mokraću; sažaljivi komentari poznanika koje prešućuješ prijateljima; intenzivni snovi i fantazije o tome da ponovno hodaš, trčiš, plivaš, sviraš; nova, neočekivana i neželjena emocionalna dinamika u kojoj te jedni tretiraju kao dijete a drugi ti kažu "ne, ne mogu ti pomoći, imam svoj život"...

Lorenzo od početka razmišlja i o samoubojstvu, kuje planove kako to učiniti: brzo se ti planovi pretvaraju u morbidnu igru, jer svaki njegov pokušaj zbog invaliditeta je unaprijed osuđen na neuspjeh.
Jasno je, uskoro i njemu, da je potraga za načinom kako da se uspije ubiti ustvari "potraga za snažnim osjećajima; onima koje više ne mogu iskusiti, koje u meni ništa ne izaziva".

Njegovo novo tjelesno stanje sa sobom je donijelo i duševno stanje koje mu je sakrilo osobnost.
Ne, nije mu promijenilo osobnost; to je možda najvažniji uvid koji donosi ovaj roman.
Njegov problem, kako mu kaže liječnik u trenutku izlaska iz bolnice, više nije fizičke nego psihičke prirode.
"Kao vampir u potrazi za krvlju, da bih se osjećao živim, moram iznova pronaći osjećaje kojih sam bio lišen."

Svi ljudi koji ga vole - a mnogo ih je - iz petnih se žila trude da mu pomognu, da mu budu blizu u svakom času.
No Lorenzova šutljiva patnja - prirodna reakcija i na mnogo manju traumu - postala je nepodnošljivo bučna, i nekima od njih ne  preostaje ništa drugo osim nestati.
Lorenzo ima razumijevanja jer "...čovjek nije kriv ako se ne može suočiti s nečim većim od sebe.
Neki mogu, drugi ne, i točka", no ima li razumijevanja doista ili je i to razumijevanje defetizam u kojem se guši? "Dakle, to je rješenje: pokazati vedrinu da bi se onaj ispred mene osjećao ugodno; prikriti tugu, tegobe, depresiju da srušim komunikacijsku barijeru koju one očito stvaraju.
Iako nesvjesno, upravo ta duševna stanja imaju silnu potrebu za komunikacijom, traže utjehu, ne zatvaranje."

Psiha mu počinje funkcionirati na djetinjasti način, oslanja se na one koji pokazuju najviše upućenosti i dostupnosti za sve što bi mu u njegovu stanju moglo zatrebati, a on čini pogrešku i na njih stavlja golemu odgovornost koja bi ih se trebala samo marginalno ticati.
Istodobno se ne ponaša kao dijete, jednostavno je žrtva vlastita bola.
Ne zna tko je, izgubio je sve na čemu je izgradio svoj život i ne može se nositi s tim.

Iako autobiografska priča i ispovijest o invaliditetu, "Apneja" je književnost i tako je treba čitati (roman je dobio Nagradu Europske unije za književnost 2015.
godine).
Nerijetko se ovakva vrsta štiva naziva inspirativnim, što smatram baš  uvredljivim, u pitanju je poseban pakao pasivne agresije.
Primarna svrha književnog stvaralaštva osoba s invaliditetom nije da nas zdrave podsjeća da cijenimo svoj zdravi život, niti je funkcija njihove kreativnost posramljivanje zdravih po principu - ako on može živjeti svoj život punim plućima a invalid je, zašto ti, zdrav, ne možeš?

Književnost je jedan od načina na koji tražimo odgovore na kompleksna pitanja naše ograničene ljudskosti.
"Apneju" preporučujem za čitanje zato što je u pitanju dobra književnost, zato što će vam omogućiti da zavirite u sudbinu koja se rijetko susreće pa time proširiti definiciju ljudskosti, zato što će vam Lorenzova perspektiva omogućiti da bolje razumijete kako se osjećaju osobe s invaliditetom, zato da ih doživite kao cjelovite ljude a ne kao "upozorenje na kotačima".

Sve to rečeno, u Lorenzovu slučaju pokazalo se da intenzitet življenja doista nema veze s time može li čovjek pokretati ruke ili noge.
Čini se da je čovjek sastavljen najviše od želje za životom, čak i kad silno želi umrijeti.
 
 
 
Monika Fagerholm
Amerikanka
Tanja Tolić
Neki ljudi nikad ne dobiju priliku odrasti i sazreti, ili poživjeti dovoljno dugo da dobiju priliku opravdati se – ili objasniti.
Privremeno ćemo na stranu staviti činjenicu da to znači da su umrli jako mladi; kao adolescenti ili još gore djeca, a usmjerit ćemo se na ovo: tamo gdje smrt nastupi rano nerijetko se rađa mit, u ovom slučaju i mitologizacija i mitomanija.
U Okolici – izmišljenom finskom krajoliku za koji znamo da je smješten pored grada na moru u zapadnom dijelu južne finske obale, i da je nakon Drugog svjetskog rata dvanaest godina bio pod sovjetskom okupacijom – ionako se ne događa bogznašto, pa je smrt devetnaestogodišnje Eddie de Wire i samoubojstvo njezina dečka Björna iz tragedija prerasla u priču koja će se žvakati još desetljećima.

Eddie je Amerikanka iz naslova istoimena romana Monike Fagerholm, finske autorice koja pripada tamošnjoj švedskoj manjini, a što ga je nedavno objavila nakladnička kuća Hena com u sklopu svojeg projekta "Europa iznutra i izvana" u izvanrednom prijevodu Sare Profete.
Eddie se utopila u obližnoj Bulskoj močvari, no vjerojatno je ubijena.
Vjerojatno, jer nema svjedoka, a s obzirom da se iste noći objesio njezin momak, istragom je zaključeno da ju je u močvaru gurnuo temperamentni i ispadima bijesa sklon Björn.
No Eddie je volio i četiri godine mlađi Bengt, Björnov bratić koji ga je i pronašao obješenoga u štaglju, a nakon tragedije Bengt je, smatraju mještani i njegova obitelj, "prolupao".
Kako znamo da je Eddie završila u močvari? Tako što će njezino tijelo u crvenoj kabanici nakon nekoliko godina isplivati.
Dok ne ispliva, o Eddie, Björnu i neobičnom Bengtu, jedinom preživjelom, rojit će se priče, glasine i izmišljotine, najviše zato što se ispostavlja da je svjedoka ipak bilo i da ih je nešto, ili netko, obvezao na šutnju.

Ovako ispričano, "Amerikanka" se na prvi dojam čini kao triler, a kad se tome pridoda i skandinavsko ime autorice, čitatelj bi mogao pomisliti da se pred njim krije novi Kepler, Nesbø ili, u najboljem slučaju, Henning Mankell.
Volite li takvu literaturu, "Amerikanka" nije knjiga za vas.
Volite li linearnu naraciju, "Amerikanka" također nije knjiga za vas, dapače mogla bi vam izazvati ozbiljnu glavobolju.
Monika Fagerholm, da se poslužim riječima njezine junakinje Eddie, "neobična je ptica", ne mogu reći da "nitko nije poznavao njezinu ružu, osim nje" – ako ružu uzmemo kao metaforu za (post)modernističko pripovijedanje – jer cijeli niz autora preferirao je struju svijesti, intertekstualnost, razbijanje konvencionalnih književnih formi i nepouzdane pripovjedače, koristio jezik i ritam kao organske elemente pripovijedanja.
Malo je nategnuta usporedba, no recimo ovako: nestrpljivom i nezahtjevnom čitatelju "Amerikanka" će biti finski "Uliks", od čitanja će dobiti žuljeve na ganglijima.

Zašto onda čitati? Zato što ipak rijetkima uspijeva od postmoderne u književnosti stvoriti pamtljiv i upečatljiv roman, a ako se tome pridoda da je Fagerholm po struci psihologinja, onda čitatelj dobiva rijetko iskreno štivo – ne pamtim kad sam zadnji put, ako sam ikad, u književnosti čitala tako vjeran prikaz dječje i adolescentske psihe, bez bajanja o djeci kao anđeoskim bićima i floskula o tome kako su jedino djeca iskrena i autentična (i dar su svojim roditeljima koji od njih mogu mnogo naučiti).
Drugim riječima, ako tražite triler, on se upravo tu skriva: u pedantnom psihologiziranju dvaju parova djevojčica – prijateljicama Sandri i Doris i blizankama Riti i Solveig.

Rita i Solveig Bengtove su sestre, a sve troje ih odgaja rođakova majka, odnosno majka samoubojice Björna, nakon što su ostali siročad.
U tu obitelj rođakove majke uvući će se djevojčica iz močvare, Doris, koja je naprije počela bježati od svoje nasilne mulj-majke, a nakon što ju je ova opekla rešetkom i završila u zatvoru (i nakon što ih je otac/muž obje nekoliko puta pokušao zapaliti), rođakova majka se na sudu izborila da Doris postane njezina.
U Okolicu će nekako u to vrijeme, u alpsku kuću u močvari, doći živjeti Sandra s majkom i ocem.
Majka će uskoro nestati, pobjegla je s austrijskim ljubavnikom helikopterom, a Sandra će se spasiti grozne samoće kad se počne družiti s brbljavom Doris.

Srce romana upravo je simbiotski odnos Doris i Sandre: dviju djevojčica koje je život opako ošinuo, odmah na početku, dubokim traumama koje će njih dvije intuitivno, kao životinjice, pokušati razriješiti maštovitim, mračnim i bizarnim igrama.
Središnja igra koju igraju upravo je ona o Amerikanki: je li se utopila ili je ubijena, ako je ubijena, tko su mogući sumnjivci? Obje su djevojčice opsjednute bizarnim smrtima, ubojstvima i nasiljem; svaka ima svoju bilježnicu i torbu u koju trpaju memorabilije (časopise o kriminalu, isječke iz novina...) i iz kojih izrastaju priče i igre.

Te su priče i igre iracionalne i fantastične, ipak su u pitanju djeca koja u toj dobi još magijski razmišljaju, no istodobno imaju i svoju unutarnju logiku, koja se primarno manifestira kroz specifičan jezik i strukturu igara: igre se uvijek moraju igrati na jednak način, po zadanom scenariju, najprije se igra jedna pa druga igra (svaka djevojčica ima svoju igru, obje u njoj imaju determinirane uloge), uvijek se koriste iste rečenice, nerijetko ritmične, poput inkantacija.
Te igre prvenstveno služe da bi se suočile sa strahom i gubitkom, no traume se duboke; ovo je vrsta traume koja se ne može zaliječiti dječjom maštom nego jedino intervencijom odrasle stručne osobe koja je objema nedostupna, najviše zato što su odrasli koji bi trebali brinuti o njima zatrpani vlastitim brigama.
Kad Sandra i Doris dođu na prag adolescencije, nedostatnost starih igara postat će očita, a nova, seksualna igra obje će ispuniti ekstazom ali i uznemirenošću.

Ako ste iskreni prema sebi i ako sram nije nadvladao sjećanja, lako ćete dozvati vlastite bizarne igre iz djetinjstva.
Te se igre odvijaju prije praga svijesti, dakle prije ulaska u pubertet, prije kontekstualiziranja vlastite smrtnosti ili, primjerice, procjene u kakvoj se obitelji živi.
Mnogi odrasli žele živjeti i žive u uvjerenju kako se djeca ne bave teškim temama, no činjenica je djeca smrti, recimo, prvi put postaju svjesna negdje oko treće godine života, da dječja seksualnost oživi prije polaska u školu, da djeca dobro pamte što im roditelji govore i čine.
Monika Fagerholm besprijekorno prikazuje taj dječji svijet i prelazak u pubertet kad mnogi ljudi doživljavaju svoje prve psihološke krize.

Naravno, tu je i pitanje majki i vjerojatno najkompleksnijeg odnosa koji postoji: onoga roditeljice i kćeri.
I za Sandru i za Doris taj je odnos crna rupa, tama u koju propadaju, tajna koja se ne može izreći: iz toga se ne može ispričati nikakva suvisla priča.
A kad nema priče, znamo, nema zacjeljivanja.
Slijedom toga, ovaj roman će se najviše svidjeti onima koji se psihom bave bilo profesionalno, bilo amaterski zato što ih je život tako složio.

"Amerikanka" bi se labavo mogla uklopiti i u trend književnog  stvaralaštva koji nosi odrednicu "gurlesque", što je kovanica nastala od riječi "girl" (djevojka) i "burlesque" (burleska).
Riječ je o književnoj poetici koja je definirana tek prije kojih desetak godina, a opisuje umjetničko polje u kojem stvaraju mlađe žene – u dvadesetima, tridesetima i ranim četrdesetima, što Moniku Fagerholm, koja ima 58 godina, čini dodatno suvremenom.
Novom ženskom poetikom umjetnice rastvaraju prihvatljivo žensko ponašanje – i u formi i u sadržaju, iskazuju ženstvenost kroz grotesku i kič, nerijetko, kako kaže Maria Margareta Österholm sa Stockholmskog sveučilišta, "miješaju feminističku i queer teoriju sa slatkoćom i gađenjem".

Fagerholm se na fotografijama čini prilično dostojanstvenom (čitatelji će ju imati prilike upoznati i uživo u Zagrebu 28.
i 29.
svibnja, kamo dolazi promovirati upravo "Amerikanku"), no poetika se očituje u njezinim junakinjama, Doris i Sandri – njihovim igrama s tkaninama iz dućana Sandrine majke i fetišem prema stvarnim zločinima – što je naoko paradoks s obzirom da se radnja romana zbiva u 70-im godinama prošlog stoljeća.

Kažem naoko, zato što sam uvjerena da je riječ o autentičnom "ženskom materijalu", o neosviještenim i potisnutim sadržajima – dobrim dijelom potisnutima društvenom zabranom i rodno uvjetovanim ulogama – koje volimo nazivati našom "tamom" ili "mrakom".
Dorisine i Sandrine igre djeluju bizarno i mračno – kao i mnoge naše odrasle "igre" – "samo" zato što su skrivene, a skrivene su zato što se o sadržaju koji ih je uzrokovao ne smije govoriti.
Kod djece je sve to kompliciranije zato što im je zabranjeno govoriti ili su uvjerena da će izgubiti ljubav (odraslih) ako progovore pa sama sebe ušutkaju.
Da citiram svoju prijateljicu psihoterapeutkinju: nema demona, postoje samo potisnuti i neosviješteni sadržaji.

Zbog svega ovoga "Amerikanka" je prevedena na petnaest jezika i ovjenčana najvećim skandinavskim literarnim priznanjima.
Godine 2009.
roman je dobio i nastavak, "Glitterscenen", no "Amerikanka" se može čitati samostalno, pa čak i trilerski – jer na kraju ipak doznajemo kako je i zašto umrla Eddie de Wire iako je, sudeći po recenzijama engleskog izdanja "Glitterscenena", i taj svršetak, na kraju ovog književnog diptiha, izmijenjen.
"Amerikanka" je, ukratko, netipična književna gozba: za promjenu je doista osvježavajuće pročitati nešto do te mjere emocionalno iskreno da vam se duh zatrese u kostima.

 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Damir Karakaš
Proslava
Tanja Tolić
Proslava iz naslova održana je vjerojatno 10.
travnja ili nekoliko dana kasnije, Mijo datum ne navodi.
No ta je proslava važnija od svake svadbe, kaže Rude, „u hiljadu godina prvi put imamo svoju državu“.
Mijo, Rude i Drenka hodat će cijeli dan do gradića, kad iz šume izbiju napokon na ceste i puteljke, bit će puni ljudi „među kojima su neki na dugačkim motkama nosili trobojne zastave“, iza šljivika i tijesno poredanih stogova stijena na cestu se priključila volovska zaprega iz koje su ih mahanjem pozdravljala djeca; „na glavama su imali papirnate vojničke kapse s napisanim slovom U“.

Poslije će sve izgledati drugačije.
Mijo leži u gustišu, umotan u sivu vojničku deku, sa sebe je poskidao sve što je metalno i može na suncu bljesnuti, kad mu žena predvčer donese kruha, komad sira, dva oguljena kuhana jaja, opletenu bocu vode i kaže: „Ja sam mislila da se ti predaš i da im kažeš da ti nisi niš kriv“, Mijo odgovara: „Predat ću se za dva-tri miseca, a ne sad kad je krv još vruća“.
Boji se da će ga pred svima u selu – pred njegovom familijom, ženom, djecom – strijeljati; sjeti se i onog čovjeka s proslave, kada se na pozornicu u gradiću G.
popeo govornik s cilindrom, Mijo misli kako nije on kriv što je vjerovao tom učenom čovjeku.
Taj je čovjek tada rekao tri rečenice koje će Mijo dobro zapamtiti.

Od 5.
travnja 1941.
Ante Pavelić je preko radio-postaje glavnog ustaškog stana iz Italije pozivao hrvatski narod na uspostavu hrvatske države.
Desetoga travnja – na datum za koji bih rado napisala da se više ne slavi, ali svi znamo da nije tako – Slavko Kvaternik proglasio je uspostavu NDH preko Radija Zagreb u 16.10 sati, sat vremena kasnije u Zagreb je ušla njemačka vojska.
Ta je država, koju uljuđeni svijet naziva takozvanom, ukinuta 8.
svibnja 1945.
godine, kad se Pavelić dao u bijeg preko austrijske granice, inače istoga dana su partizani oslobodili Zagreb.
Napominjem to stoga što se taj datum, kao ni 9.
svibnja, kad se u Europi slavi Dan pobjede nad fašizmom, u Hrvatskoj nikako posebno ne obilježava, čini se da ga se aktualna vlast srami.

Stoga je napisati roman koji govori i o ustašama, osobito kad su ti oba djeda bili ustaše – kako je Damir Karakaš posvjedočio u intervjuu Večernjem listu u prosincu 2016.
godine – ponajprije izrazito hrabar čin.
Na pitanje Denisa Derka koliko ima smisla maloj djeci pokazivati strahote koncentracijskih logora sa scenama o lizanju noža nakon klanja čovjeka, Karakaš mu odgovora: „Nas su učenike osnovnih škola doista vodili u Jasenovac da gledamo te nevjerojatne užase koje su činili ustaše, da gledamo sve te naprave kojima su ljudima kopane oči, rezane uši, tako da su mnogi od nas od toga imali noćne more.
Posebno je bilo nezgodno nama čiji su djedovi bili ustaše, a moja oba djeda bili su ustaše.
No, malo je lakše to bilo podnijeti jer su svima u razredu djedovi bili ustaše.
Sigurno nije u redu da se djeca vode u te odaje smrti, ali istina se mora znati.“

„U Lici su nakon 8.
svibnja 1945.
ostala 244 pripadnika ustaških i domobranskih ratnih formacija i 63 četnika, te su formirali 32 ilegalne grupe; koje su se krile po ličkim (uglavnom velebitskim) šumama i gudurama, a u istom razdoblju pojedinačno se krilo 77 ustaša i četnika (tzv.
bunkeraši)“, navodi autor Josip Grbelja, za života dugogodišnji novinar i urednik u Večernjem listu, u znanstvenom članku „Velebitska sudbina pričuvnog pukovnika NDH Delka Bogdanića...“, objavljenom u Senjskom zborniku 2002.
godine.
Život je tada bio gorak i napet, nastavlja Grbelja, ispunjen strahom i neizvjesnošću, oskudicom i najtežim trpnjama.
„Neki su to otrpjeli, a nekima se dugo nije smjelo spomenuti ni ime i prezime, kamoli što im se dogodilo.
Odmetnici su bili velika tabu-tema, osim ako ih se proglašavalo 'državnim neprijateljima', 'pasjim sinovima', 'izrodima', 'banditima' ili 'teroristima'.“

Može li neprijatelj trpjeti? Smijemo li dati neprijatelju, pasjem sinu, izrodu i banditu pravo da trpi? U tome je možda najveća mučnina novoga romana Damira Karakaša „Proslava“ (Naklada OceanMore, 2019.): vidimo ustašu ili domobrana u šumi, u guštiku, kako trpi i osjećamo sućut.
Ovaj, po vlastitom priznanju, „nikoga nije zaklao ni ubio, osim možda kada je pucao u one koji su u njega pucali, a rat je bio, u ratu se puca...“

Ne utvaram si da je pomirba ustaša i partizana u hrvatskom društvu moguća, još manje da je može izvesti književnost.
A ipak Damir Karakaš tvrdoglavo, već u trećem romanu (nakon „Blue Moona“ i „Sjećanja šume“), obrađuje istu temu: o hrvatstvu kao demonskoj sili.
Reći da to čini hrabro, preslaba je riječ, jer na panju je vlastita obitelj koju toliko ogoljuje da se nekad pitam razgovaraju li oni uopće više s njim ili je li to najmanja cijena koju je morao platiti.
U tom smislu „Proslava“ je više od književnosti iako je u nju superiorno sapeta: svjedočimo povijesnom egzorcizmu koji predano obavlja jedan i - u suvremenoj literaturi gotovo usamljen - čovjek u ime svih nas.

Kako to Karakaš radi? S daleko manje izravnih riječi nego ja, bez ustaške statistike, pobrojavanja „pasjih sinova“, navođenja datuma, imena i naziva država.
Proširila sam uvod jer želim dati kontekst onima koji ne znaju: kad otvorite tanašnu „Proslavu“ – tanašnu jer ima svega 120 stranica – upast ćete u crnu rupu, poklopit će vas Karakaševe slike, možda i nećete znati što vas je snašlo.
„Proslava“ nije lagana za čitanje (ne treba biti, u redu je da se nekad oznojite čitajući); pisac je i olakšao i otežao čitanje.
Olakšao strukturom; pred čitateljem su četiri novele koje zajedno tvore roman: „Kuća“, „Psi“, „Proslava“ i „Otac“.
Nisu kronološki poredane; pripovjedač skače od Drugog svjetskog rata na Veliki rat i poraće kroz tri generacije jedne obitelji.
Otežao je sadržajem: i onim što je napisao i, još više, onim što nije.
Praznine su ovdje visoko funkcionalne; čitatelj lako „nadopisuje“ neispričano i shodno tome određuje stupanj užasa kojim će samoga sebe uplašiti.

Najjači adut Karakaševa pisanja i dalje su moćne slike čovjeka i prirode; radnje gotovo uopće nema - upravo zbog tih slika je toliko filmičan i sceničan, njegovi romani se lako uprizoruju a dijalozi nadopisuju (i u ovome romanu, kao i u „Sjećanju šume“, jedva da ima koja izgovorena rečenica).
Sve osjećaje svojih likova Karakaš projicira na prirodu i životinje: kako se osjeća Mijo može se pročitati u šumi, pomicanju grana drveća, odnosu prema psu; sam Mijo to ne govori.
Svi Karakaševi likovi škrti su na riječima - to stvara tjeskobnu atmosferu, gotovo da životinje govore više od ljudi, ljudske su emocije primordijalne, s ovim likovima čitatelj se može poistovjetiti samo na razini nagonskog, što je naravno uznemirujuće: ti su ljudi i sami uplašene životinjice, daleko od osviještenosti.

I svi su gladni.

Ratu, ustašama, nevinosti i krivnji posvetila sam veći dio ovoga teksta, no ispod svega leži glad toliko duboka i užasna da je uglavnom neprepričljiva.
O tome koliko su stanovnici Like bili gladni u dva velika rata nema mnogo istraživanja ni podataka.
Postoji, međutim, znanstveni rad Ivice Šute „Slika Like u 1930-im godinama prema reportažama Gospodarske sloge“, u kojem se navodi kako je u jesen 1939.
provedena anketa u pasivnom rajonu, a čiji je Lika bila podrajon – riječ je o kraju južno od rijeke Kupe.
Od 720 anketiranih sela 99,4 posto nema dovoljno hrane.
Konkretno, u Lici je 1939.
godine bilo 39.039 ljudi bez hrane.
Meso se jede samo dva do tri puta na godinu, kad su bili veliki blagdani, ili ako je netko bio bolestan, onda mu se pribavi meso.

Brojke ne objašnjavaju što je glad, Karakaš objašnjava.
„...otac je jeo sporo, ali bi povremeno ubrzao jer se i on sa svojim sestrama i braćom otimao za zalogaje, pa mu je od jedna takva otimanja ostao ožiljak ispod lijevog oka, kada je mlađem bratu zgrabio krumpir iz ruke, a on mu vilicom zamalo iskopao oko; Mijo je pak stariju sestru, jer mu je za jedan Badnjak uzela s vrha noža komadić mesa, zgrabio za kosu i držao je sve dok mu u ruci nije ostao busen njezine kose – iako ga je otac cijelo to vrijeme divljački tukao po leđima šupljom kosti oglodane goveđe noge iz koje je prije toga isisavao srž.“

Gladni ljudi oduvijek su bili najkvalitetnije topovsko meso u ratovima koje su pokretale zloćudne ideologije i iz Karakaševe „Proslave“ – koja nažalost nije nikakva gozba – s malo riječi i potopom neiskazanih emocija to postaje bolno i, na trenutke dirljivo, razvidno.
Ne napiše li netko u međuvremenu važniju knjigu, a konkurencija ipak nije toliko jaka, prema Karakašu bi trebala biti ispravljena preklanjska nepravda: za ovu je godinu zakasnio, ali iduće bi trebao dobiti nagradu tportala za najbolji hrvatski roman.
Kao što bi, uostalom, dizajnerice Lana Cavar i Narcisa Vukojević za „Proslavu“ trebale dobiti nagradu za najljepše oblikovanu hrvatsku knjigu u 2019.
godini.
 
 
Sarah Perry 
Eseška zmija
Tanja Tolić
Iako još nije navršila četrdesetu, britanska književnica Sarah Perry ustvari je odrasla u 1895.
godini, u sjeni grijeha i svjetla iskupljenja, koje je ritmičnošću i ljepotom bacala Biblija kralja Jakova.
Kao tinejdžerica, Perry nije slušala pop glazbu niti gledala televiziju, nije plesala u disku, niti lakirala nokte, umjesto toga je učila napamet Tennysona i čitala Homera u prozi a Dantea u stihu, na jastuku držala knjige o Sherlocku Holmesu, a u osnovnoj školi, na zgražanje svojih učitelja, od oca dobila preporuku da pročita "Tessu iz porodice D'Uberville".

Njezini su, naime, posvećeni kršćani, pripadnici vrlo striktne baptističke crkve, jedne od posljednjih u Essexu.
Nisu baš kao Amiši, našalila se Perry u jednom intervju, ali suvremena kultura potpuno ih je zaobišla.

Takav odgoj, međutim, objašnjava kako je netko rođen 1979.
godine mogao napisati povijesni roman koji bi s jednakim užitkom čitali i u viktorijansko doba.
"Eseška zmija" (Profil, preveo Saša Stančin), kao i njezina autorica, doista su u Velikoj Britaniji postale književna senzacija - njezin drugi roman 2016.
nominiran je za Costa Book Award, osvojio je British Book Award te nagradu Waterstone, obje u kategoriji knjige godine.

"Eseška zmija" nije pastiš, ali mnogo preciznije od tematski sličnih romana prikazuje viktorijansko doba.
Uobičajena je, naime, predrasuda kako je viktorijansko doba bilo čistunsko vrijeme koje je robovalo religiji i nerazumljivim pravilima ophođenja, navodi autorica u bilješci na kraju romana.

Viktorijanci su, a to znamo i iz romana A.
S.
Byatt "Zaposjedanje" (Vuković &amp; Runjić, 2008., prijevod Tatjana Jukić) bili očarani neobičnim, skloni prirodnim znanostima i nimalo seksualno zakočeni.
Ljudima koji zamišljaju kako su žene u viktorijansko doba vječito hvatali napadi histerije pod budnim okom supruga s velikim zaliscima, Sarah Perry preporučuje da pročitaju biografiju najmlađe kćeri Karla Marxa "Eleanor Marx" Rachel Holmes jer će shvatiti da feminizam počinje 1870-ih, a ne 1970-ih.

Slična feministička figura glavni je lik "Eseške zmije".
Cora Seaborne mlada je udovica koja nakon suprugove smrti 1893.
godine napušta London i u pratnji malodobnog sina Francisa odlazi u Essex.
Francis je neobičan dječak, danas bismo rekli autističan, "opsjednut" je skupljanjem neobičnih predmeta, težak u iskazivanju osjećaja.
Tome možda jest, a možda i nije, uzrok njegov pokojni otac koji je njegovoj majci jednom rekao: "Kako bi to samo bilo divno, da te polomim, a onda ti zlatom zaliječim rane." Michael Seaborne suprugu je doista slomio, u njoj se "nalaze osjetljiva, mračna mjesta koja ne bi trebalo čačkati", no istodobno ju je svojom smrću i oslobodio.

Corina jezgra nekim je čudom sačuvana usprkos zlostavljanju, u Essexu opet počinje disati, a kako je i prirodoslovka amaterka odlučuje dokazati da se u zabačeni kraj doista vratilo mitsko stvorenje - eseška zmija koja tamošnje žitelje ispunjava sve većim praznovjerjem i strahom.
Cori će se na putu, međutim, naći lokalni vikar William kojeg priče o mitskoj zmiji sve više nerviraju, kao i ta čudna, raščupana došljakinja iz visokoga društva...

"Eseška zmija" može se naravno čitati isključivo kao ljubavni roman smješten u povijesni kontekst, no to bi doista bila šteta.
Ljubav je ovdje postavljena alkemičarski, kao sila koja rastavlja i spaja, suočava nas sa strahom, čeka da osvijetlimo tamna mjesta, pomiče duboke temelje na kojima smo izgradili svoje biće, kida nas i šiva.

Odabir vikara kao Corina antipoda nije, naravno, slučajan: on će čitatelja propitivati što znači biti dobar i grešan, ali ne očekujte lake odgovore jer ovaj vikar ne vjeruje da se svijet dijeli na anđele i demone; on bira svrhu iznad postignuća.
Ukratko, "Eseška zmija" doista se bavi mitskim stvorenjem; pitanjem spasa duše.

* Kritika je originalno objavljena u tjedniku Globus.
 
 
Guzel Jahina
Zulejha otvara oči
Tanja Tolić
U podloj Dolini ravnodušnosti, govori Zulejha sinu Jusufu, palo je najviše ptica, sve koje nisu mogle uravnotežiti u svojem srcu tugu i radost, ljubav i mržnju, neprijatelje i prijatelje, žive i mrtve.
Usprkos zabrani, Jusuf je opet dočekao Zulejhu na povratku iz lova, u tajgi u kojoj vrebaju mnoge opasnosti, no to je rijedak trenutak kad mogu biti sami, na putu kući majku mu priča bajke i legende.
Najdraža mu je ona o Semrugu, čarobnoj ptici koja je živjela na vrhu najviše planine.

Nitko nije mogao vidjeti Semruga, ni životinje ni ptice ni ljudi, no znali su da je njegovo perje ljepše nego svi zalasci i izlasci sunca zajedno.
Zavađene ptice odlučiše odabarati među sobom šaha koji će ih voditi, a tko bi mogao biti bolji  od izvanredno lijepog i beskrajno mudrog Semruga? Jato je sunulo uvis u potragu za sjajnom čarobnom pticom, veliko i crno kao oblak letjelo je dan i noć do podnožja planine gdje se moralo odreći krila – ptice su dalje morale pješice.

Na planinu su se mogle uspeti samo putem patnje, staza ih je prvo dovela do Doline potrage, potom su prošle Dolinom ljubavi, a onda ušle u Dolinu spoznaje.
„Kako se srce može otvoriti spoznaji?“ razmišlja Zulejha dok sinu pripovijeda priču koju je zapamtila iz djetinjstva.
„Srce je dom osjećajima, a ne razumu.“ I kako se, što je pouka Doline ravnodušnosti, ptica ili čovjek može jednako odnositi prema dobrom i lošem? Još gore, smatrati to ispravnim i nužnim? To je, čini mi se, središnje pitanje prelijepog romana „Zulejha otvara oči“ ruske književnice Guzel Jahine, koji je u izvrsnom prijevodu Tatjane Radmilo nedavno objavila nakladnička kuća Hena com.
Odgovor na pitanje je ono što Zulejhi nekoliko puta tijekom romana otvara oči; odgovor nije svaki put isti jer ni život nije pravocrtna linija.

Lik Zulejhe je, rekla je to Guzel Jahina i u intervjuu objavljenom na ovom portalu (

No Guzel Jahina nije željela napisati priču o djetetu u progonstvu, bilo joj je mnogo zanimljivije pripovijedati o tome kako se mijenja odrasla žena.
Pa tako u romanu, koji je 2015.
požnjeo veliki uspjeh i osvojio brojne književne nagrade, u zimu 1930.
godine u tatarskom selu Julbašu Zulejhina muža ubijaju komunisti pod optužbom da je kulak, a ona, samo sa zavežljajem, biva prognana u nepoznato.
Zulejha u tom trenutku ima trideset godine, a nakon dugog i iscrpljujućeg putovanja, zajedno sa šačicom preseljenika, prisiljena je prilagoditi se surovim životnim uvjetima tajge uz obalu rijeke Angare.
Pored sitne, zelenooke Tatarke u toj su se šarolikoj zajednici obrele najrazličitije osobnosti i profesije – poludjeli liječnik, nekoć uspješni slikar, obrazovani građanski par iz Lenjingrada, beskrupulozni kriminalac – a svima njima na čelu je komandant Ignatov, ubojica Zulejhina muža.

Na početku romana Zulejha je nepismena seljanka.
Za bogatog seljaka udala se kad je imala svega 15 godina, u braku je provela još toliko i rodila četiri kćeri koje su umrle odmah po rođenju.
Svekrva je prema njoj okrutna, Zulejha je potajice naziva Vampiricom, u strahu je od njezinih proročanskih snova.
U strahu je i od duhova koji upravljaju njihovim životima.
Primjerice, tu je basu kapka ijase, duh seoske ograde, kojem je posao tjerati zle duhove od sela, a ako seljani imaju kakvu molbu za šumske duhove – pomoći im i posredovati.
Ugoditi duhu nije lako jer treba znati što koji duh voli.


Bičura ili domovoj, kućni duh, nije zahtjevna, ostaviš joj par neopranih tanjura s ostacima kaše ili juhe – ona ih noću poliže i zadovoljna je.
Kupaonska bičura hirovitija je, njoj Zulejha daje orahe ili sjemenke.
Duh štale voli sve od brašna, duh vrata – istucanu koru jajeta.
A duh seoske ograde voli slatko.
Tako ju je mama učila.
Od basu kapka iajesa želi da porazgovara sa zirat iajesom, duhom groblja, kako bi joj pripazio na grobove kćeri, da ih toplije snijegom pokrije i otjera zle i neposlušne šurale, duhove šume.


Kad u selo dođu crvenohordaši, kako ih naziva Zulejha Valijeva koja slabo govori ruski, silom prilika zaboravit će na duhove, Vampiricu, supruga pa i pokopane kćeri.
Nema u Zulejhi neke posebne želje da preživi, ali uskoro doznaje da je na put krenula trudna, poludjeli liječnik Voljf Karlovič Lejbe kojeg upoznaje u tamnici u Kazanju samouvjereno joj kaže da nosi dječaka.
Da je trudna, otkriva u vlaku, u ešalonu K-2437 koji vodi okrutni Ignatov najprije do Sverdlovska – u separator.
Tamo će se vlak s malo više od 800 raskulačenih i uvaljenih mu  lenjingradskih ostataka – građana koji su proglašeni antisovjetskim elementima - zaustaviti i čekati daljnji raspored. 

Ešalon K-2437 mjesecima će lutati, četiristo ljudi putem će umrijeti.
Kad konačno Ignatov stigne na napuštenu obalu rijeke Angare, njegov će ešalon brojiti svega dvadeset i devet duša, s njime trideset.
S njima će usred hladnoće i gladi, duboke samoće i bijede, podići naselje koje će slovoslagarskom pogreškom biti nazvano Semruk, iako će naziv ustvari prikrivati imena četvorice koja su spasila živote svih tridesetero one prve teške zime.
Da bi Semruk izrastao, bit će potrebno upravo ono što su ptice otkrile tragajući za Semrugom u Dolini ravnodušnosti – da se treba jednako odnositi prema dobrom i lošem; još gore, smatrati to ispravnim i nužnim.
Možda nije do srca, ali je do onoga nepravocrtnog života – on na kraju uravnotežuje tugu i radost, ljubav i mržnju, neprijatelje i prijatelje, žive i mrtve.

Je li to doista ravnodušnost? Guzel Jahina u intervju kaže da je okrutni sovjetski eksperiment raskulačenima dao veliku životnu pouku – na granici života i smrti sve površinsko je otpalo, ostao je samo čovjek, jedan uz drugoga, licem u lice.
Njezina je baka, kaže, opisivala taj duh bratstva izrastao u užasu i mraku: što su ljudi dulje živjeli u naselju, to su se više zbližavali i ta je veza bila jača od rodbinske.


„Zulejha otvara oči“ izvrstan je spoj povijesne građe i intimnog svjedočenja, vješto literariziran u štivo koje se obilato naslanja na bogati tatarski folklor – mitove, legende i narodne običaje.
Ipak, „Zulejha“ nije bajka, daleko od toga, nego iskustvo prošlosti vješto posredovano u sadašanjost.
Ako išta možemo naučiti iz vremena olova i nasilja onda je to ne samo kako ne ponoviti to iskustvo – iako je to vjerojatno naivno, jer ljudska je priroda nesavršena i sklona nasilju - nego kako ostati humanim, a u rijetkim prilikama i kako postati čovjekom.
„Zulejha“ zaslužuje sve pohvale i nagrade kojima je ovjenčana, rijetko je dirljiv roman koji doista govori o čudima života kojima svjedočimo na najčudnijim mjestima.
Svakako ga pročitajte! 
 
 
Kim Leine
Proroci fjorda Vječnost
Tanja Tolić
Kad se Morten Falck u lipnju 1787.
godine, u dobi od 31 godine, ukrca na nekadašnji kitolovac Der Frühling koji će zaploviti prema Grenlandu, najvažniji teret koji sa sobom ponese je – krava.
Za tu će kravu, kojoj je nadjenuo ime Roselil, platiti još jednu kartu, kao za još jednog putnika, i potrošiti većinu ušteđevine.
Što će vam krava na Grenlandu, s podsmijehom ga pita kapetan Valløe.
To je krava muzara, ispravi ga Falck, pasmine Holstein.

Morten ponese i sijena i slame, držat će ga na palubi.
Kapetan se izruguje da će se ta krava nagutati slanog sijena kad brod zavaljaju oluje i južni vjetar.
I doista će biti tako, jer put do Grenlanda je dug, trajat će dva i pol mjeseca, no ta se krava - dobivši ime mljekarice iz djetinjstva što je radila na farmi Mortenova oca - združila s osobom, to je pak proizvelo nježnost, a nježnost je potaknula uspomene koje Falck cijeni i poštuje.
Tako je jedna životinja postala simbol i čuvar ljudskosti u neljudskim uvjetima kojima je posada broda bila izložena više od sedamdeset dana.


Ljudskost je glavna tema podebelog romana „Proroci fjorda Vječnost“ dansko-grenlandskog pisca Kima Leinea koji je nedavno objavila nakladnička kuća Hena com u prijevodu Miše Grundlera.
Kim Leine je rođen u Norveškoj 1961.
godine, kao i njegov glavni junak, preselio se u Dansku u dobi od 17 godina i smatra se danskim piscem, no petnaest godina živio je na Grenlandu i tamo radio kao medicinski brat.
Godine 2004.
vratio se u Dansku, preciznije – deportiran je s Grenlanda u domovinu, i potom napisao svoj prvi, autobiografski roman „Kalak“.
Taj roman nije preveden na hrvatski, ali je važan za ovaj roman.
Kalak je naziv za „stvarnog“ ili „usranog“ Grenlanđanina; to je kompliment, znak divljenja, ali istodobno i uvreda, piše Tekke Terpstra 2008.
godine u časopisu za kulturu Scandinavian Newsletter u članku u kojem recenzira Leineov prvi roman.

Zvuči kao da prepričavam indiskrecije, pritom ne osobito lijepe ni zabavne, no važno je za prikaz „Proroka“ jer je Kim Leine, u nekoliko navrata, otvoreno rekao da je Morten Falck ustvari on, a da su „Proroci fjorda Vječnost“ zapravo priča o njegovu životu na Grenlandu, osim što ju je on prebacio u 18.
stoljeće i ispričao je kroz vizuru izmišljenog misionara koji odlazi u dansku otočku koloniju kako bi širio riječ Božju.


Što je, dakle, Leine činio na Grenlandu? Najprije, mnogo dobroga.
Često je i sam, kao i njegov junak, bio i liječnik, i psihijatar, i vjerojatno duhovnik.
Na Grenland je došao sa suprugom Laerke i dvoje djece.
Uživa u životu na Grenlandu, no brak mu je pod pritiskom, upušta se u ljubavne veze s drugim ženama, što Laerke prihvaća.
Obitelj se u jednom trenutku preseli u selo na istoku Grenlanda, ali to ne mijenja Leineove navike.
Potom se vraćaju u Dansku, Leine je i dalje nemiran, nedostaje mu uzbudljiv život.
Ostavlja ženu i djecu i vraća se na Grenland.
Iako se uskoro i rastavi, i dalje održava ljubavne veze s nekoliko žena istodobno, ne predaje se nikome, ne može, možda zato što ga je kao dijete silovao otac.
Predaje se alkoholu i drogi, to jedino, nagađam, može.
Za neke od nas, u nekim fazama života, bijeg je jedini izlaz.

To rečeno, potrebna je golema hrabrost o tome ispričati priču, ali i zastrašujuća doza introspekcije; ona vrsta u kojoj čovjek sam sebe rastavi do poništenja.
Mnogi to ne prežive, Kim Leine očito jest.
Ako ste u međuvremenu pročitali „Proroke fjorda Vječnost“, sad će vam Morten Falck biti jasniji.
Ako niste, ovo je blago uputstvo da budete blagi u procjeni tuđe čovječnosti.

U današnje doba – a ovo današnje treba shvatiti široko – jako je popularno naricati nad nestankom ljudskosti; u Hrvatskoj taj lelek „Gdje je nestao čovjek?“ odjekuje već barem dvadeset osam godina.
No što znači biti čovjek, što je ljudskost? Morten Falck na početku romana, dok studira teologiju u Kopenhagenu, iako ustvari priželjkuje postati liječnikom, sam sebi u jednom trenutku, mimo morala i osjećaja stida, daje dopuštenje da istraži sve; ništa ne smije ostati nepoznato.
U njegovu slučaju to znači secirati leševe koje nerijetko sam izvuče iz rijeke, potom si daje slobodu obilaziti dijelove grada u kojima rade kurve, konačno si dopušta i seksualno oslobođenje koje će mnogim čitateljima biti previše.


Iz Kopenhagena na kraju doslovce pobjegne, uvjeren kako slijedi Rousseauovu rečenicu iz njegova „Društvenog ugovora“: „Čovjek se rađa slobodan, a posvuda je u okovima!“ Nekoliko puta će je ponoviti tijekom romana, vrlo često u pogrešnom kontekstu; ruku na srce, kao i većina nas, tumačio ju je kako je njemu odgovaralo.
Ono što Falck ne citira, a Leine nesumnjivo zna jest Rousseauova „Rasprava o porijeklu i osnovama nejednakosti među ljudima“ koja se često nađe u istom izdanju kao i „Društveni ugovor“ (Školska knjiga, 1978., prijevod Dalibor Foretić).
U toj prvoj raspravi Rousseau govori o „plemenitom divljaku“; ideji da je moderni čovjek evoluirao iz stanja životinje.
Rousseauov prirodni čovjek – nešto o čemu Falck sanja i vjeruje da će takvog sebe pronaći na Grenlandu – identičan je ustvari čimpanzi, a „prirodna“ dobrota čovječnosti zapravo je dobrota životinje; koja nije ni dobra ni loša.


Zazivajući Rousseaua krivo, jer on je govorio o slobodi u okviru društvenog ugovora, koji neminovno nameće okove, Falck će na Grenlandu naći „prirodnog divljaka“, i u domorocima, i u samome sebi.
Možemo nabrajati Falckove „grijehe“: od onog prvog u Kopenhagenu kad se upušta u seks s maloljetnicima; preko onoga na brodu, kad žmiri na zlostavljanje maloga od palube, ali miluje valovima uznemirenu kravu u pokušaju da očuva vlastitu ljudskost; do svih sedam smrtnih grijeha kojima svjedoči na Grenlandu, a u nekima i sudjeluje.
Nije slučajno da se dobar dio „Proroka fjorda Vječnost“, romana od 565 stranica, sastoji od deset poglavlja koja nose naziv po deset Božjih zapovijedi.
Svakako, poveznica je što je glavni junak svećenik, ali poveznica je i temeljno pitanje ovoga romana, na koje je šapu odavno položila religija: što znači biti čovječan, što znači biti dobar i jesu li moralan i dobar istoznačnice?

U stoljećima nakon imaginarnog putovanja Mortena Falcka na Grenland dogodio se kopernikanski obrat: na pitanje morala odgovor je dala biologija (i fiziologija).
Mi jesmo životinje, u to nema nikakve sumnje, dokazuje to upravo organ koji nas je izdigao iznad životinja – mozak.
U trenucima krize jedan njegov dio – onaj koji danas nazivamo reptilskim – prvi će reagirati.
Nema tu volje, niti morala: u trenutku napada ili neke druge ugroze, iz nas će prvo iskočiti životinja.
Onda će tek došetati neokorteks i možda sanirati štetu.

Možemo, dakle, nabrajati Falckove grijehe, još više one koje drugi Danci čine u svojoj sjevernoj koloniji, i zgražati se nad njima.
(Za osjetljivije čitatelje napominjem da „Proroci“ posebno obiluju seksualnim nasiljem nad ženama i djecom.) No zašto ih nabrajati? Odnosno, zašto ih je autor odlučio nabrojiti u tolikom obimu i često s gnusnim detaljima? Možda zato, da ostanem u duhu Roussseauove misli, što samo patnja i svjedočenje patnji onog plemenitog divljaka pretvara u čovjeka.


Bez patnje nema sućuti, empatije.
Empatija, koliko god mi to voljeli misliti, nije nešto što nam je prirođeno, to nije urođena osobina onih prirodno dobrih; takvi, naime, ne postoje.
Empatija stanuje u neokortekstu, razvija se zajedno s prednjim dijelom našega mozga, uz pomoć zrcalnih neurona i učimo je od drugih ljudi ili pomoću drugih ljudi.
Naš kapacitet za dobrotu određuju drugi ljudi.
Osuđeni smo jedni na druge, u tom smo smislu, da obrnem Francuza, posvuda u okovima (drugih), tako se rađa sloboda da se bude čovjek.

„Proroci fjorda Vječnost“ mukotrpno su putovanje u potrazi za dušom i smislom, za moj ukus mjestimično predugačak roman neobične strukture u kojem glavni pripovjedač (a ima ih više) najprije izrekne osudu nad samim sobom, a onda vam detaljno izloži svoje podbačaje.
Roman funkcionira kao ispovijed, s obzirom na Leineov život jasno je i zašto, a opet u jednom trenutku autor hvata zamah i pripovijedanje počinje teći glatko.
Čitatelj je ulovljen u klopku empatije iako mu mnogi likovi neće biti dragi: hoće li na kraju biti sudac ili duhovnik? Hoće li baciti kamen ili pružiti ruku?

Roman Kima Leinea samo je u Danskoj prodan u više od sto tisuća primjeraka, preveden je na više od dvadeset jezika, redom je u kritikama ocijenjen superlativima.
To nesumnjivo znači da se jednom izgubljeni momak konačno pronašao i potvrdio kao književnik, ali mislim da daje odgovor i na ono pitanje – gdje je nestala ljudskost.
Nije nestala.
Na svijetu je, čini se, dovoljno ljudi spremnih zagledati se u životinju što čuči u njihovu tijelu.
Ti je ljudi, čitajući hrabro i čitajući hrabre knjige, polako i oprezno pokušavaju pripitomiti.
 
 
Kazuo Ishiguro
Blijed pogled na bregove
Tanja Tolić
Od tabua samoubojstva, čini mi se, u današnjem društvu postoji samo jedan jači, onaj o lošoj majci.
I o jednom i o drugom se govori, što stvara privid da teme nisu tabuizirane, no jezik kojim se govori o tim temama – mislim na kolokvijalni, „govor ulice“ - jezik je srama i osude.
Samoubojica je nerijetko onaj „koji je odustao od života“, a trebao je „samo“ podignuti slušalicu i zatražiti pomoć; loša majka je omiljena tema srednje dobi, osobito traumatiziranim kćerima, ali o nemajci se rijetko govori kao o sjemenu koje čuči u svakoj od nas; tješimo se da Medejin kompleks ipak najprije zahtijeva (ozbiljno) ludilo.

I samoubojica i loša majka su kvarni, društvena devijacija, spas u razgovoru o njima sugovornici ponekad nalaze u „spoznaji“ da s tim ljudima od početka nešto nije bilo u redu, kao da se „to“ ne može postati tokom života.
Najveći im je „grijeh“ danas što su podbacili u potrazi za srećom, a tako im je bila blizu – samo da su se trudili više, upregnuli volju jače.
Malo nas je lišeno predrasude ove vrste, rekla bih uglavnom iz straha.
Život i djeca su tu da se vole, zar ne? 

„Keiko je, za razliku od Niki“ – tako Kazuo Ishiguro počinje svoj prvi roman „Blijed pogled na bregove“ (Mitopeja, 2018., prijevod Vladimir Cvetković Sever) – „bila čistokrvna Japanka, a taj su podatak brzo istaknule ne jedne novine.
Englezi se vole držati svog poimanja da u našoj rasi postoji nagon prema samoubojstvu, kao da su daljnja objašnjenja nepotrebna; jer jedino su to izvijestili, da je bila Japanka i da se objesila u svojoj sobi.“

Pripovjedačica je Etsuko Sheringam, majka Keiko i Niki.
Keiko je (bila) njezina kći iz prvoga braka, depresivno čeljade koje uglavnom nije izlazilo iz svoje sobe, a kad bi i izašla – što je bilo rijetko - sijala je mrak i neraspoloženje, zapodijevala svađe s ostalim ukućanima, stvarala napetost i općenito im kvarila život.
Prije nego što se, kaže njezina majka, napokon (!) odselila, priječila im je pristup u svoj život.


Niki je kći iz drugog, engleskog braka.
Živi u Londonu u stanu s prijateljima, ništa ne radi jer ne mora – egzistencija joj je osigurana, ima dečka, ali majka o njemu ništa ne zna.
Općenito, Niki je odabrala pristup koji koriste mnoge majkama traumatizirane djevojke i žene koje poznajem – intimu je opasala zidovima šutnje; majku je najbolje držati podalje od onoga što se u životu smatra važnim i, možda, svetim.
Majke su  takvim ženama poput virusa; otkrije li im se i najmanji, povjerljivi detalj, napast će i zaraziti čitav organizam.
Ironija je života što se takve majke često u starosti pretvore u blage žene.

Niki nije bila na pogrebu svoje polusestre; majka, ne bez poruge, kaže: „Hoćeš reći da ti nisi njoj došla na pogreb zato što ona nije došla tvom ocu? Ne budi tako djetinjasta, Niki.“ No tumačenje ipak nije tako jednostavno, što čitatelj brzo doznaje: život Etsuko podijeljen je na onaj „prije“ i „poslije“, svaki simbolički obilježen jednom kćeri, a „Blijed pogled na bregove“ ustvari opisuje vrijeme kad je Etsuko bila mlada supruga Jiru; ljeto prije mnogo godina kad je prvi put ostala trudna i nosila Keiko.
Šetnja parkom s Niki i pogled na jednu djevojčicu na ljuljačci podsjeti Etsuko na prvi život, onaj u poslijeratnom Nagasakiju, što se još oporavlja od razornog udara atomske bombe, i na neobično prijateljstvo sa Sachiko koja ima kćer Mariko...

Kad je 9.
kolovoza 1945.
godine atomska bomba eksplodirala petsto metara iznad Nagasakija, uništena je jedna trećina grada, a poginulo je ili ozlijeđeno 150 tisuća ljudi.
Bomba je eksplodirala iznad mjesta koje je danas poznato kao Park mira (izgrađen 1955.) i procjene su govorile da u tom području vegetacija neće rasti idućih 75 godina.
Ljeto o kojem Etsuko pripovijeda – možda Niki, možda nama, možda samoj sebi – ljeto je 1958.
godine; lako je to utvrditi jer je te godine otvorena žičara koja vodi u Inasu, bregovito područje Nagasakija, kamo će jednog vrućeg popodneva trudna Etsuko otići na ekskurziju sa Sachiko i njezinom kćeri.


Bregovi Inase oni su koje je Etsuko često promatrala s prozora svojega stana – kad već nije gledala u meku, gotovo blatnu zemlju koja je vodila do kućice na pustopoljini u kojoj se živjele Sachiko i Mariko (i koju simbolično utjelovljuju „blatne“ korice luksuznog izdanja ove knjige...).
Na te bregove pada „blijed pogled“, koji nije blijed, ili snovit, zašto što je to karakteristika japanske grafike, nego je blijed jer je pripovjedačica – nepouzdana. 

„Sjećanje, kao što shvaćam, može biti nepouzdano; često mu snažan pečat daju okolnosti u kojima se čovjek prisjeća, i nema sumnje da to vrijedi za izvjesne uspomene koje sam ovdje prikupila.“ Imajte na umu da to govori majka kojoj se kći ubila.


No engleska Etsuko dobro je naučila lekciju japanske Etsuko.
Poslijeratni Nagasaki, što zbog japanske kulture koja veliča ljubaznost do pasivne agresije, što zbog konkretne obnove grada, sav je u zaboravu i prisilnom optimizmu.
O „prošlosti“, iako je od nje prošlo svega desetak godina, ne govori se, zabilježena je tek u slikama kojih se Etsuko s nelagodom prisjeća.
Čitatelj doznaje da su njezini roditelji vjerojatno poginuli u udaru atomske bombe, novi dom je našla kod Ogate-sana, čovjeka koji će joj kasnije postati svekar.
Kakva je bila kad im je došla kao dijete? Je li djelovala kao da je luda, pita svekra.
„Bila si u velikom šoku, što je bilo i za očekivati.
Svi smo bili u šoku, mi koji smo preostali.
Nego, Etsuko, zaboravimo te stvari“, odgovara Ogata-san.

Zaborav se općenito preporučuje tih dana, osobito trudnici.
„Sigurno ćete biti predivna majka“, govori joj Sachiko u jednom od prvih susreta.
„Sve je u stavu koji se ima.
Majka može pružati fizičke skrbi koliko god hoće, no treba joj pozitivan stav da odgoji dijete“, savjetuje joj pak gospođa Fujiwara.
Naravno, odgovara Etsuko, veseli se djetetu.
Tek mnogo kasnije u romanu, jedva zamjetno, čitatelju otkriva da je imala nedoumice oko majčinstva.
Koje? Jer prvi put ih uopće spominje.
Usputne primjedbe susjeda i poznanika, rečenice vješto skrivene u beskrajnom nizu plezentarija koje Japanci izmjenjuju, otkrivaju da Etsuko to ljeto uopće nije bila vedra.

Opet marginalno, pripovjedačica spominje da je 1958.
godinu u Nagasakiju obilježio niz nestanaka i ubojstava djece.
Svejedno Sachiko, ta čudna prijateljica, pušta svoju Mariko da u kućici boravi sama, da luta naseljem.
Iako Etsuko ne osuđuje, susjedi podzrivo gledaju na njezinu prijateljicu koja se spetaljala s Amerikancem Frankom, muškarcem o kojem čitatelj gotovo da ne doznaje ništa, osim da po ljubavnicu dolazi u velikom, tamnom automobilu i, poslije, da je Sachiko već nekoliko puta obećao da će je odvesti u Ameriku u bolji život, ali bi zajednički novac svaki put zapio s drugim ljubavnicama, a obećanje prekršio.


Mariko ne voli stranca, govori da je svinja i da mokri u krevet, često pobjegne od kuće pa je majka nevoljko traži, uglavnom na inicijativu zabrinute i trudne Etsuko.
Neobično ponašanje svoje kćeri Sachiko objašnjava time da je djevojčica, dok su poslije rata živjele u Tokiju, vidjela koješta, između ostaloga ženu koja je u kanalu utopila vlastitu bebu.
Sachiko je, očito, loša majka koja kćer zanemaruje zbog ljubavne veze s manipulatorom i pijancem.


Kako se njezino prijateljstvo s Etsuko razvija, Sachiko postaje sve glasnija u zahtjevima da joj Etsuko postavlja pitanja, da iznese sud o njezinu odnosu s Frankom, da pita što god je zanima.
Jasno je da Sachiko provocira, čini se da gotovo želi da Etsuko postavi to nepristojno pitanje - pa dobro, kakva je ta američka svinja u krevetu, no kao što u sadašnjem pripovjednom vremenu Etsuko vješto zaobilazi pitanje krivnje za smrt vlastite kćeri, tako i u narativu prošlosti uspije tek izustiti: zna li Frank išta japanskog?

„Blijed pogled na bregove“ u mnogo čemu je simbolički roman.
Jedino na što se čitatelj sa sigurnošću može osloniti jest atmosfera jeze, osjećaj da se „tu zbiva nešto neobično“, da pripovjedačica, prepričavajući događaje, ustvari govori nešto sasvim drugo, što izmiče jasnom razumijevanju.
Zašto se nakon kćerine smrti prisjeća baš Sachiko i Mariko? Zašto sjećanje na bivšu prijateljicu pokrene prizor djevojčice koja se ljulja u parku? Zašto je Etsuko napustila Nagasaki, kako je upoznala drugoga muža, i što je bilo, to neoprostivo, što je prvi suprug Jiro učinio da ga je napustila? 

„Blijed pogled na bregove“ originalno je objavljen 1982.
godine, spomenula sam već da je to prvi Ishigurov roman.
Poznat je i kao roman sa šokantnim krajem, koji dijelom odgovara na pitanja koja sam gore postavila.
Dijelom, jer iako je objavljen prije trideset šest godina, čitatelji razdijeljeni u tabore i danas raspravljaju o tome što taj kraj uistinu znači.
Pitanja koja ih muče pitanja su s početka ovoga teksta: je li Etsuko loša majka, je li kriva za samoubojstvo svoje kćeri? 

U knjizi razgovora s Kazuom Ishigurom koja je objavljena prije deset godina, ovaj dobitnik Nobelove nagrade za književnost ponešto otkriva o specifičnom narativu svojega romana.
Glavna mu je strategija bila ostaviti veliku prazinu u priči: Etsuko govori o smrti svoje kćeri zaobilazno, pripovijedajući sasvim drugu priču, o nekome koga je jednom davno poznavala.
Kao pisca ga je intrigiralo istražiti kako netko o bolnom periodu života, s kojim se ne može suočiti, govori prepričavajući živote drugih ljudi, pri čemu su životi tih drugih „uređeni“ – čitatelj ne doznaje doista istinu, nego dobiva pripovjedačevu verziju, pa se postavlja pitanje govori li pripovjedač o njima ili o sebi.
„Pokušao sam istražiti taj tip jezika, kako ljudi koriste jezik samozavaravanja i samozaštite“, pojašnjava Ishiguro.


Tek jednom će se Etsuko u „Bregovima“ direktno osvrnuti na samoubojstvo svoje kćeri, koja se objesila u unajmljenoj sobi u Manchesteru i ostala visjeti danima dok gazdarica nije otvorila vrata, misleći da se Keiko odselila ne plativši stanarinu.
„Neprestano mi taj prizor izlazi na oči – moja kći kako iz dana u dan visi u svojoj sobi.
Strava te predodžbe nikad mi se nije umanjila, ali odavno je za mene prestala biti nešto morbidno; kao i kod ozljede na vlastitom tijelu, čovjek je u stanju stvoriti intiman odnos čak i s nečim najnesnosnijim.“

U predavanju povodom dodjele Nobelove nagrade za književnost, koje je Ishiguro održao u prosincu prošle godine u Stockholmu, a koje je izdavač velikodušno pridodao kraju ove knjige, Ishiguro otkriva kako ga je Proustovo djelo „U potrazi za izgubljenim vremenom“ inspiriralo za slobodnije komponiranje romana, uspostavljanje drugačije strukture pripovijedanja, bez kronologije i linearnog zapleta.
„Mogao bih staviti prizor od prekjučer odmah uz prizor otprije dvadeset godina, pa tražiti od čitatelja da se zamisli nad njihovim odnosom.
Na takav bih način, počeo sam smatrati, mogao ukazati na mnoge slojeve samoobmanjivanja i poricanja koji svakoj osobi zastiru pogled na samu sebe i vlastitu prošlost.“

Iako se takav pripovijedni manevar dijelu čitatelju nerijetko čini neprirodnim, jer je skakanje između prošlosti i sadašnjosti ponekad iscrpljujuće i zahtijeva duboku koncentraciju pri čitanju, to jest način na koji funkcionira ljudska svijest.
Glava koju nosimo na ramenima često je uskuhali kotao, sustav kineskih kutija kroz koje propadamo razapeti između zaborava i prisjećanja; suvremena znanost, uostalom, utvrdila je da je neokorteks modernog čovjeka ponekad bespomoćan pred „slikama“ kojima ga zasipaju „reptilski“ mozak i limbički sustav.
Ljuljačka se tako lako „pretvori“ u uže za vješanje, mačići u dijete, a prisjećanje u disocijaciju.

„Blijed pogled na bregove“ strašna je priča, ali ne na direktne načine, nema ovdje neugodnih potankosti o samoubojstvu – naoko je to samo priča o finoj postarijoj gospođi koja se prisjeća zaboravljene prijateljice.
Kad se razmaknu simboli koji služe kao zaštita, „Bregovi“, i nakon trideset šest godina, funkcioniraju kao aktualna, subverzivna i realna priča o sramu lošeg majčinstva koje možda jest, a možda nije, direktno ili posredno, uzrokovalo samoubojstvo kćeri.
Nisam sklona ni rodnim ni spolnim odrednicama književnosti, ali ovom prilikom ipak – impresivno je da je roman napisao muškarac i to u dobi od 28 godina.
Dokaz je to da književno pisanje ima sposobnost transponirati stvarnost neovisno o iskustvu, ali da za to treba biti i Ishiguro – a malo je Ishigura u povijesti (književnog) pisanja – pisac „koji je, u romanima velike emocionalne siline, razotkrio bezdan podno našeg iluzornog pojma vezanosti sa svijetom“, kako je Švedska akademija lani obrazložila to što je Nobelovu nagradu za književnost dodijelila upravo njemu.
 
 
Peter Buwalda
Avenija Bonita
Ivana Smilović
Što knjiga treba imati da bi privukla čitatelja? Odgovora je bezbroj, a iako kažu da knjigu ne treba suditi po koricama, ponekad je upravo ono što se nalazi na koricama odlučujući faktor kada se bira štivo.
Ne ciljam na fotografiju niti na  odabir fonta za naslov, već na nešto što u par rečenica treba poslužiti kao udica za otvaranje knjige - kratki sadržaj.
"Avenija Bonita", debitantski roman Petera Buwalde, svojim kratkim sadržajem poziva na čitanje i nagovješćuje atipičnu priču.

Tako piše – matematički genij i bivši džudaš Siem Siguerius u krugovima u kojima se kreće ima status zvijezde.
Nakon kraha prvoga braka iz kojeg ima problematičnog sina Wilberta, skrasio se u drugom kao uzoran suprug i očuh dviju pokćerki Joni i Jenis.
Međutim, ovaj miljenik medija s položajem rektora na privatnom koledžu ima i svoju tamnu stranu: skriveni je konzument pornografskih internetskih stranica.
Njegov gotovo savršen život počinje mu kliziti iz ruku kad u ljepotici svoje omiljene porno-stranice prepozna blisku osobu.

Provokativno i zanimljivo, a upravo takva je i knjiga.
Na prvim stranicama upoznajemo se s likovima, a posebno sa Sigeriusom, rektorom, matematičarem, bivšim džudašem – osobom koju svi žele upoznati i imati blizu sebe.
Autor, pokušavajući dočarati njegovu veličinu i važnost, prelazi u hvalospjeve, pa povremeno zvuči prenapuhano i bljutavo.


Već u samom početku knjige počinju se javljati čudni prijelazi: odjednom skačemo osam godina unaprijed, gdje čitamo o susretu Sigeriusove žene Tineke i Aarona – bivšeg dečka njihove kćeri.
Nismo se ni snašli, a već smo u Aaronovoj priči, otkrivamo da je fotograf s psihičkim problemima i da bez tableta ne može normalno funkcionirati.
Sve doživljavamo iz njegove perspektive i on nas uvodi u priču o neobičnoj, kompleksnoj obitelji.
Sigerius i Tineke su živjeli s bivšim supružnicima u stanovima koji se nalaze jedan iznad drugoga i tako se spetljali.
Oboje imaju djecu iz prethodnih brakova, s razlikom što je Sigerius prihvatio Tinekine kćeri kao svoje dok je Wilbert, njegov sin, ostao u pozadini zato što je problematičan.


Već sam pokušaj objašnjenja ove knjige u par rečenica zvuči konfuzno, a iskreno, takva je i knjiga.
Kad prođete 50 stranica, još ćete se pitati tko je tko i što se tu zapravo događa, a popriličan broj nepoznanica neće se razriješiti ni do kraja knjige.
Likova je puno, prošlost i sadašnjost se stalno preklapaju, kao i različite priče, događaji su često nepovezani jedni s drugima.
Knjiga ostavlja dojam neke slagalice čije fragmente dobijamo nasumično i slažemo ih na mjesta gdje smatramo da bi trebala pripadati, pokušavajući dobiti cjelovitu sliku.

Perspektive iz kojih je priča pričana se stalno mijenjaju, ali prijelaz iz lika u lik, kao i iz prošlosti u sadašnjost, događa se nažalost bez nekog posebnog naglaska, kao što bi npr.
bilo dijeljenje u poglavlja.
Kažem nažalost jer se na trenutke stvarno teško snaći i uvijek je potrebno par rečenica za uhodati se u priču, što malo škodi dinamici čitanja.


Također, knjiga je vrlo opsežna i donosi mnoštvo životnih priča.
Iako su većinom zanimljive, poneke su i beskorisne i stvara se dojam kao da se autor nije mogao odlučiti za jednu zaokruženu priču, već je sve ono što mu se rodilo u glavi stavio na papir.

Zapravo, ova knjiga bi se mogla opisati kao bućkuriš, ali kao zanimljiv bućkuriš! Jer, iako je u početku teško pratiti priču, čitatelj se ipak "navuče" – skoro 500 stranica tako prođe za tren.
Zbrkanost i konfuzija imaju svoje čari jer je stvarno nemoguće pogoditi što će se dogoditi sljedeće – puno je tu zavrzlama, intriga i neobičnih priča.


U suštini, ovo je knjiga koja donosi priču jedne obitelji koja je sve samo ne obična, priču o životu koji je bizaran i nepredvidljiv.
To što dosta toga ostaje nedorečeno opet nije loše – ostavlja se prostora mašti.
Likovi su kompleksi i snažni, pa ih je vrlo lako vizualizirati.
Sve u svemu, radi se o zanimljivom i osebujnom štivu koje je teško uklopiti u okvire, ponekad prenapuhanom, ali zapravo vrlo čitkom.
Za debitantski roman – i više nego solidno.

 
Gail Honeyman
S Eleanor Oliphant je sve u najboljem redu
Tanja Tolić
Usamljenost može čovjeka obaviti poput plijesni ili krzna.
Sraste s čovjekom, širi se i sama sebe obnavlja.
Usamljenost je teška svima, bez iznimke, jer smo – usamljeni – ujedno i  nevidljivi, a ako nismo vidljivi, kao da ne postojimo.
To što smo društvene životinje situaciju samo čini težom; najteže je onima „čija je usamljenost prouzročena gubitkom, progonstvom ili predrasudama“.
Tako kaže Olivia Laing u svojoj knjizi „Usamljeni grad“, a koju na početku svojega romana „S Eleanor Oliphant je sve u najboljem redu“ (Znanje, 2018., prijevod Dean Trdak) citira škotska spisateljica Gail Honeyman.

S Eleanor Oliphant malo je toga u redu.
To čitatelju vrlo brzo postaje jasno, već kod podnaslova prvog dijela romana „Dobri dani“.
Jasno je, tamo gdje postoje dobri dani, postoje i loši.
Već na petoj stranici ove, po mnogo čemu, izuzetne priče doznajemo da Eleanor Oliphant petkom nakon posla ne ide odmah na autobus, već odlazi u trgovinu iza ugla i kupuje smrznutu pizzu, bocu vina i – dvije velike boce votke.
Dolazi vikend, treba ga preživjeti.

Ove godine u Eleanorinu stanu nije bio nitko osim komunalnih radnika – nema prijatelja, ne izlazi, kolegama na poslu predmet je podsmijeha.
Jedina osoba koju ima je mamica: svake srijede navečer zove je i zasipa uvredama.
Usprkos tome, Eleanor postoji, zar ne? Pita to nas, čitatelje, jer često ima osjećaj kao da je nema, kao da je plod vlastite mašte.


Od toga da vam Eleanor odmah na početku ovoga romana od 352 stranice ne slomi srce, čuva vas samo jedna stvar, najstariji lijek za bol na svijetu, možda i jedini.
Humor.
Tridesetogodišnja funkcionalna čudakinja, kojoj bi se u prvih desetak stranica moglo odmah prilijepiti nekoliko dijagnoza, vraški je duhovita cura.


Eleanor je, dakle, u dobroj fazi.
Dani su dobri zato što je upravo pronašla muškarca svojeg života, „materijal za ženidbu“.
On još ne zna da je muškarac njezina života, ali koga je to ikad zaustavilo? Zbog tog muškarca, pjevača Johnnieja Lomonda, Eleanor Oliphant odlučit će kupiti računalo i mobitel – jer nekako mora doznati sve o njemu, potom će rezervirati termin za depilaciju - francusku, brazilsku ili holivudsku, svejedno, kupiti gomilu ženskih časopisa kako bi se uspješno prerušila u normalnu ljudsku jedinku ženskoga roda, a s vremenom će promijeniti i frizuru, kupiti novu odjeću i čak se otići našminkati.

U procesu preobrazbe, neplanirano, u život će joj najprije upasti ljubazni informatičar s posla Raymond Gibbons, a potom i starčić koji se, prelazeći preko pješačkog prijelaza, počeo njihati, prevrnuo na leđa, snažno udario u pločnik i ostao ležati.
I što sad? Pa, što se tiče Eleanor, ona ne vjeruje u to da treba pomagati ljudima koji usred dana pijani teturaju gradom jer bi se trebali opijati kod kuće, kao što to ona čini, tako da ne stvaraju drugima neprilike, no Raymond je, kao što sam rekla, ljubazan, a ljubazni ljudi pomažu drugim ljudima čak i ako su alkoholičari.
No starčić nije bio pijan, nego mu je pozlilo.
Zbog Raymondove blagosti Eleanor će doznati i njegovo ime – Sammy Thom, a uskoro se i naći u bolnici, u vrijeme posjeta, noseći u vrećici poklon bolesniku – nekoliko tabloida i primjerak erotskog časopisa.
Rekla sam vam da je duhovita.


I tako će jedno obično dobro djelo, u kojem nije planirala sudjelovati, ovu uredsku čudakinju, u raskoraku s društvenim normama, uvijek sklonu izgovoriti upravo ono što misli, koliko god to bilo neprikladno, natjerati da sruši zidove koje je oko sebe podigla.
A znamo čemu zidovi služe – da bismo preživjeli mrak koji duboko ili plitko, sasvim svejedno, čuči u nama i šapuće nam da smo osuđeni na propast.


Doći će i loši dani.
Oni u kojima Eleanor misli da će umrijeti od samoće.
Za nju to nije hiperbola; tijelo je boli od žudnje za ljudskim dodirom i tada stvarno osjeća da će se stropoštati na tlo i izdahnuti ako je netko ne dodirne, ako je netko ne zagrli.
Znate te dane, zar ne? „Ako vas netko pita kako ste, od vas se očekuje da odgovorite: DOBRO.
Ne očekuje se da kažete kako ste zaspali u suzama jer već dva dana niste progovorili s drugim ljudskim bićem.“

Usamljenost je kuga modernog doba ili, kako to kaže Eleanor, „u današnje vrijeme usamljenost je novi rak – nešto sramotno, nepristojno, za što smo iz nekog tajanstvenog razloga sami krivi.
To je nešto zastrašujuće, neizlječivo, ustvari, toliko užasavajuće da se to ne usudite ni izgovoriti zato što drugi ljudi na sam spomen te riječi misle da bi se i oni time mogli zaraziti...“

Ali nakon loših dana doći će i – bolji dani.
Neću reći – srećom, jer sreća nema veze s tim.
S čime ima veze? E, za to ćete morati pročitati ovaj roman za koji je Gail Honeyman ovjenčana nagradom Nekxt Chapter Award zaklade Scottish Book Trust i prestižnom naradom Costa za debitantski roman.
Knjiga je odmah po objavljivanju 2017.
godine postala bestseler Sunday Timesa.
Nema tu neke velike mudrosti – Eleanor Oliphant sam ja, Eleanor Oliphant ste vi koji sad čitate ovaj tekst.
Gail Honeyman je kirurški precizno, kao da nam obavlja vivisekciju, u literarnoj formi prikazala (klinički) slučaj usamljenosti.
A tko nije bio usamljen, kao da nije ni živio, zar ne?

Gail Honeyman ideju za roman dobila je čitajući novinski članak o problemu usamljenosti.
Posebno ju je šokirala ispovijest žene koja je priznala da, kad u petak ode s posla, do ponedjeljka ni sa kim ne progovori ni riječ.
O privatnom životu Honeyman u intervjuima govori malo, gotovo ništa – ima mamu, tatu i brata.
Studirala je francuski jezik i književnost, planirala znanstvenu karijeru pa od nje odustala, radila neke neupečatljive poslove, pomalo oduvijek maštala da postane spisateljica, a kad je navršila četrdeset godina, rekla je samoj sebi – pa, Gail, ili će to biti sada ili nikada.


Pridružila se grupi za pisanje kratkih priča, a onda je Eleanor progovorila.
S tri poglavlja ipak romana, a ne kratkom pričom, prijavila se na natječaj za neobjavljeni rukopis.
Nije pobijedila, ali je jedna od članica žirija bila literarna agentica i upravo se njoj priča o Eleanor svidjela.
Honeyman je roman pisala navečer i u pauzama za ručak.
Kad ga je dovršila, osmero je nakladnika licitiralo za prava.
Kad je stigao na police britanskih knjižara, već je bio prodan u 30 drugih zemalja.
Popularnost je stekao osobnom preporukom čitatelja, najboljim putem.


„Eleanor Oliphant“ tužan je i istodobno smiješan roman, s preokretom na kraju koji čitatelj uopće ne može naslutiti.
Ovo nije ljubavni roman, osim ako za vas ljubav nisu maleni znakovi pažnje i dobrote; blagost što se neočekivano prospe poput zlatne prašine u bajci.
U jednom trenutku ste najtužnije biće na planetu, u drugom odjednom imate krila.
Preokrenut ću ciničnog Sartrea – spas, to su drugi. 
 
 
 
Michel Faber
Knjiga neobičnih novotarija
Tanja Tolić
U budućnosti koja bi se mogla dogoditi već sutradan, ljudi su otkrili novu galaksiju i u njoj planet pogodan za život, Oazu.
Do nje se svemirom putuje oko mjesec dana, uvijek uz nadu da će svemirski inženjeri točno izračunati „točku slijetanja“, jer već mali pomak u kalkulaciji mogao bi ih isporučiti u golemo prostranstvo ničega.
Na Oazu će se uputiti Peter Leigh, 33-godišnji pastor, bivši alkoholičar i ovisnik o drogama, u misiju u kakvu nikad prije nije otišao nijedan misionar.
Peter na Oazu odlazi kako bi Kristovu riječ širio među domorodačkim stanovništvom planeta, neobičnim bićima kojima je teško razaznati spol, ali i lice, koja hodaju obučena u kukuljice različitih boja i uvijek nose rukavice.

Peter pomalo strahuje kako će ga dočekati, kako će s njima razgovarati, može li njegov Bog postati i njihov, no na Oazi nalazi idealnu pastvu – u čitavoj povijesti kršćanstva nije bilo misionara koji je tako dobro primljen.
Stanovnici Oaze nevini su poput djece, pravo stado za Božjeg pastira i već su čuli i za Krista i za Bibliju – tu Knjigu neobičnih novotarija, kako je nazivaju.
Dapače, ubrzo se ispostavlja kako su upravo oni tražili od tajanstvene korporacije USIC, koja je otkrila Oazu i organizira letove na nju, da im pošalju pastora.
Iako miroljubivi i smireni gotovo do retardacije, urođenici su zaposlenicima USIC-ove baze na Oazi počeli uskraćivati hranu.

Širenje Božje riječi za Petera će postati misija života – kako odmiču mjeseci na Oazi on će se na novi život sve bolje prilagođavati i gotovo preseliti urođenicima.
Ne smeta ga ni neobična klima, ni tropske vrućine, ni dan koji na Oazi traje 144 sata – u ciklusima se izmjenjuju tri dana potpunoga svjetla i tri dana potpune tame.
Ne smeta mu ni što na Oazi gotovo da nema ni životinja ni biljaka, raste tek neobičan cvijet – brašnjača – od kojeg urođenici, uz dodatke začina, ljudima u bazi izrađuju hranu koja je replika onoga što jedu na Zemlji.
Peter gotovo i sam postaje vanzemaljac, potpuno posvećen gradnji prve crkve na Oazi, što zabrinjava ljude iz baze, posebno neobičnu Grainger s kojom se zbližio, no mnogo više njegovu 36-godišnju suprugu Beatrice, medicinsku sestru koja je ostala na Zemlji.

Peter i Bea izmjenjuju poruke uz pomoć posebne USIC–ove naprave koju zovu Šut, pišu si pisma koja su i skupa i dragocjena na mnogo načina.
No Beaina pisma s vremenom postaju sve mračnija.
Na Zemlji su se okolnosti promijenile: naš planet pogađa niz katastrofalnih vremenskih nepogoda, potresa, uragana, poplava u kojima nestaju otoci ili pogiba, samo tako, stotine tisuća ljudi.

Kina je, doznajemo usput, preotela naftna polja u Iraku, Iranu i Kazahstanu, britanski lanac supermarketa Tesco je propao, u dućanima je nestalo čokolade, pa mlijeka, a onda i drugih namirnica, izbijaju nemiri, ljudi prodaju kuće u bescjenje, vlade se raspadaju, u bolnicama vlada kaos, a Beatrice je trudna i sve očajnija jer Peter sve rjeđe piše...
Peter i Bea udaljeni su milijunima kilometara i temeljno pitanje romana postaje – što će suprug, a ne pastor, učiniti? „...odjednom ga je preplavio osjećaj koji su mu drugi muškarci često opisivali kad bi došli k njemu po duhovni savjet: duboko, beznadno uvjerenje da su, što god činili, koliko god im dobre namjere bile, osuđeni gorko razočarati žene.“

To je sadržaj novoga romana Michela Fabera, „Knjiga neobičnih novotarija", koji je upravo, u prijevodu Snježane Husić, objavila nakladnička kuća Vuković &amp; Runjić.
Rijetko čitam jednu knjigu više puta – najčešće zato što je toliko knjiga koje želim pročitati i zato što je malo knjiga koje vrijedi više puta pročitati.
„The Book of Strange New Things“, kako originalno glasi naziv Faberova romana, prvi put sam pročitala početkom 2015.
godine (i tada napisala prikaz), par mjeseci nakon što je objavljen i vani odmah proglašen jednom od knjiga godine.
Namjera mi je bila prijevod prelistati, a tekst o romanu osvježiti, no najprije me uvukao prijevod, a onda opet i priča.
Prijevod Snježane Husić je precizan i izvanredan, poetičan i time opojan, toliko dobar da ne osjećam nikakvu razliku između čitanja romana u originalu i na hrvatskom jeziku.
Još jednom mi se potvrdilo da je jedna od najboljih hrvatskih prevoditeljica.


Faberova priča i ja, iako je prošlo četiri godine, i dalje rezoniramo preko svemira koji dijeli Oazu i Zemlju, danas dublje jer sam ja malo narasla.
„Knjiga neobičnih novotarija“, kako je napisao David Benioff (citiran u blurbu na poleđini romana), doista je očajnički lijepa, tužna i nezaboravna.
Iako bismo je žanrovski mogli svrstati u znanstvenu fantastiku, razlog njezine čudesnosti leži u tome što izvanredno „hvata“ stvarnost intimnih odnosa; trenutak u kojem spoznajemo da „našu ljubav ne može izbrisati malo nesreće.
Ali to isto tako ne znači da naša ljubav može izliječiti nesreću“.
Nije potreban svemir da bi dvoje ljudi što se vole povremeno živjeli na različitim planetima; svatko od nas, i ovdje na Zemlji, ima vlastitu orbitu kojom se kreće oko svojeg unutarnjeg sunca ili crne rupe.


„Knjiga neobičnih novotarija“ nije ljubavni roman, ali je dnevnik ljubavi; prikazuje se kao priča o izvanzemaljcima, ali je mnogo važnije što govori o našoj ljudskosti; dirljivo bilježi i pronalazak i gubitak vjere, to „mjesto koje nitko ne napušta sve dok baš ne mora“; i na kraju, čudesno zaklapa poglavlje o krhkosti naših tijela i egzistencije.

Michel Faber, koji danas ima 58 godine, neobična je pojava u svjetskoj književnosti.
Porijeklom je Nizozemac, no kad je imao sedam godina, 1967., emigrirao je s roditeljima u Australiju.
Tamo je pohađao osnovnu i srednju školu, potom studirao nizozemski jezik, filozofiju, retoriku te engleski i englesku književnost.
Radio je godinama obične poslove, primjerice čistio, dok nije odlučio završiti tečaj za medicinskog brata i potom radio u bolnicama sve do sredine 90-ih.
Oženio se, pa rastao, potom drugi put oženio, a onda je s drugom suprugom Evom i obitelji 1993.
godine emigrirao u Škotsku.
Upravo zato ga podjednako smatraju nizozemskim, australskim i škotskim piscem, iako piše isključivo na engleskom jeziku.
Tek je tijekom 90-ih, na poticaj druge supruge Eve, počeo objavljivati priče i za njih dobivati nagrade.

Prvi objavljeni roman bio je „Ispod kože“ i on će odrediti, ili bolje rečeno, neće odrediti žanr u kojem piše: Faber, naime, voli kombinirati elemente različitih žanrova – znanstvene fantastike, horora, trilera, ali je u stanju napisati i povijesni roman, kakav je njegov prvi bestseler „The Crimson Petal and the White“ (po njemu je snimljena istoimena serija).
Odlikuje ga sjajan, tečan stil pisanja, likovi su mu duboko psihološki razrađeni, veliki je erudit i očekivano, širokih interesa.
Kritičari se često šale kako Faber nije u stanju napisati dva slična romana.
Sve to ima i „Knjiga neobičnih novotarija“, a nesretnim slučajem i nešto više.

U lipnju 2014.
godine Faberu je nakon šest godina borbe s rakom umrla supruga Eva Youren, s kojom je bio u braku 26 godina.
„Većinu 2013.
godine govorio sam sebi da je u redu ako nikad ne završim 'Knjigu'.
Ponekad se dogode sranja i supruga vam se razboli, a vi baš u to vrijeme pišete roman...
Eva je zapravo bila ta koja me uvjerila da dovršim knjigu“, ispričao je Faber u jednom intervjuu.


Originalno, Faber je planirao napisati roman u kojem uopće ne bi bilo ljudske vrste.
Počeo ga je pisati davno prije Evine bolesti, u vrijeme rata u Afganistanu i Iraku, bio je zgrožen količinom razaranja koje ljudska vrsta sije planetom.
Radio je na knjizi punih deset godina.
No Evina bolest plan je promijenila.
Kad mu se supruga razboljela, roman se počeo pretvarati u priču o gubitku, o čudesnosti tijela i njegovoj krhkosti.
Jedna od razlika između Zemljana i Ozanaca jest upravo u njihovim tijelima – tijela izvanzemaljaca nemaju sposobnost izliječiti se.
Ako se ozlijede, počinju truliti, kao voće.


Promijenilo se još nešto.
Faber je u životu imao faze depresije i duševne krhkosti.
Kad je Eva doznala svoju dijagnozu, njezin suprug uplašio se da nije dorastao tome da skrbi o supruzi; bio je uvjeren kako će ju iznevjeriti jer nije dovoljno velika osoba ili dovoljno hrabar da za nju čini ono što bi, bio je uvjeren, partner trebao činiti.
No kad mu je Eva jasno dala do znanja da ga želi uz sebe, baš njega – bez obzira kako se on nosio ili ne nosio s njezinom situacijom – nešto se promijenilo.
Kad je Eva postala u potpunosti ovisna o njemu, Faber je prestao biti depresivan, možda zato, kaže, što je doista bio potreban.
I nakon što je umrla, depresija se nije vratila.
Bio je tužan, povučen, nesretan i opustošen, ali nije bio depresivan.

Dugotrajnost njezine bolesti dala im je mnogo vremena za tugovanje i opraštanje.
Eva je, govori Faber u intervjuu Guardianu, strahovala da će se nakon njezine smrti Faber povući iz svijeta, buljiti u crnu rupu vlastite tuge i nikad se ne vratiti u stvarnost.
„Uložila je toliko mnogo ljubavi i energije u to da postanem povezaniji s drugima, da se danas osjećam obaveznim da izađem van i budem povezaniji nego ikad.“ Eva je, pored toga, bila njegova prva i najvažnija čitateljica.
Uvijek je, kaže, nastojala da bude inkluzivniji; pitala se postoji li mogućnost da uključi još nekoliko čitatelja time što će biti nježniji, „dajući im malo više onoga što oni žele“.

Nakon njezine smrti Faber je objavio da više neće pisati.
Književna zajednica i čitatelji to su primili sa žaljenjem.
U međuvremenu je ipak objavio novu knjigu, zbirku poezije „Undying: A Love Story“, u kojoj opisuje brigu o bolesnoj supruzi, užas njezine bolesti, smrt i emocionalnu provaliju u koju je upao nakon pogreba.
I objasnio kako je, davno prije Evine dijagnoze, odlučio da će „Knjiga neobičnih novotarija“ biti njegov posljednji roman.
Eva je također bila spisateljica, uz to što je bila i slikarica i fotografkinja, pa joj je želio dati više vremena da ona bude kreativna, dok će on više „živjeti na njezinu planetu“.
Od njezine smrti sređuje njezinu ostavštinu, a zbirka pjesama koju je objavio način je da „uhvati“ njezinu egzistenciju u vremenu.


Jedna od Evinih zapovijedi – dok su se opraštali – uključivala je, kaže, i pronalaženje nove ljubavi.
Faber je danas u vezi sa spisateljicom Louisom Young koja je prošla slično – preminuo joj je zaručnik.
Hoće li Faber ikad više pisati? Kaže da ne zna.
Pokušava pisati, ali nije siguran može li oboje – i pisati i biti dio svijeta.
Ako neće moći oboje i ako će se nečega morati odreći, onda će to, kaže, biti pisanje.
Prije to nego da prestane biti ljudsko biće među ljudskim bićima. 
 
 
Francesca Melandri
Eva spava
Magdalena Blažević
Kad je paketić nepoznatog sadržaja proputovavši gotovo tri tisuće kilometara stigao na odredište, Evina ga je majka prepoznavši rukopis odbila u njezino ime.
Na pitanje poštara Uda „Gdje je Eva“, majka je odgovorila „Eva spava“.
Talijanska književnica Francesca Melandri pozivajući se na stihove „Izgubljenog raja“ Johna Miltona uzima ovu rečenicu za naslov romana koji je na hrvatskom jeziku ove godine objavila izdavačka kuća Fraktura u prijevodu Ane Badurine.

Dvije pripovjedačke linije koje Melandri postavlja jednu nasuprot drugoj u konačnici se spajaju tvoreći čvrstu i jasnu strukturu romana.
Prvu je prepustila glasu sveznajućeg pripovjedača koji nas vodi na početak 20.
stoljeća u Južni Tirol, regiju bogate i kompleksne povijesti gdje će započeti duga obiteljska priča, a drugu Evi, ženi koja će vlakom proputovati cijelu Italiju i iz svoje perspektive ispričati dijelove obiteljske i vlastite priče.

Smještajući likove na prostor sudara dviju kultura Melandri otvara teme oduzetih i nametnutih identiteta, utjecaj velikih povijesnih događaja na običnog čovjeka koji nad njima nema nikakve kontrole, represije fašističkog režima Benita Mussolinija te one nešto intimnije kao što je gubitak obiteljske zaštite i majčinske ljubavi.
Francesci Melandri bila je dovoljna pripovijest o jednoj obitelji, o jednom čovjeku da ispripovijeda kolektivnu tragediju njemačkog govornog stanovništva na ovom području o čijoj su sudbini pregovarali Hitler i Mussolini nikad ne riješivši problem.

Okolnosti u kojima je odrastao Hermann Huber, otac Evine majke Gerde, pretvorile su ga u hladnog i krutog muškarca nesposobnog za ljubav.
U braku s Johannom, ženom koja nikad nije osjetila nježnost, rađa se Gerda, žena čija priča dominira ovim vješto ispripovijedanim romanom.
Gerda je ljepotica magične privlačnosti.
Još u djetinjstvu osjeća pozornost vršnjaka, a kasnije muškaraca koji u njezinoj blizini nisu sposobni trezveno razmišljati.

Kroz njezinu priču Melandri poseže za književnim motivom koji Andrić naziva „ženskom nevoljom“.
On je najuočljiviji u njegovim  „Ženskim pričama“ (Anikina vremena, Mara milosnica, Olujaci, Žeđ, Ćorkan i Švabica i dr.), a za njega se vežu pitanja senzualnosti, oslobođenja ženske seksualnosti pod teretom patrijarhata i društvenih normi, problematika muško-ženskih odnosa te neizbježna kazna.
Kad se Gerda po prvi put prepusti nekom muškarcu, u tom će trenutku započeti njezina tragedija.
Trudnu i ostavljenu odbacit će je najprije vlastita obitelj, a kasnije i crkva te ostatak zajednice za koje će ona biti grešnica.
Ovaj sveprisutni književni motiv crpi snagu iz čitateljskog interesa i područja identifikacije koji se njime otvara.

Melandri je romanom „Eva spava“ portretirala nekoliko izvanrednih književnih likova.
Hermann, iako dalek i stran, skriva neizmjernu tugu.
Autorica je njegov lik iskoristila kao simbol za izgubljenu generaciju koja neće biti sposobna prenijeti ljubav na vlastitu djecu jer je nije stigla ni primiti.
Odbacivanje vlastita djeteta posljedica je neprevladanih trauma i nametnutih pravila.
Ni Gerda se neće moći osloboditi tereta prošlosti.
Nataložena sjećanja i odbacivanje zajednice uništit će u začetku svaku priliku za sreću.
A Eva? Eva kao potomak takve loze pred čitatelja će iznijeti viđenje novog vremena, život žene koja je odbacila tradicionalne obiteljske spone i prepustila se životu.

Melandri je izvrsna pripovjedačica, ona s lakoćom slaže fine, jednostavne i efektne rečenice.
Čitatelj će nedvojbeno više naginjati dijelovima romana koji se odnose na Hermanna i Gerdu jer oni pripovijedaju o burnim vremenima i ljubavima dok je Evina naracija smirena i staložena.
Autoričin talent za uočavanje detalja dao je ovom romanu novu dimenziju, čitatelja je pustio da zaviri ispod kože junaka i upozna ih bez vanjske dekoracije.

Impresivna pripovijest o Gerdi, o usudu ženske ljepote u kojoj se pretapaju božansko i demonsko, izdigla se iznad romana u cjelini te obilježila ovu obiteljsku sagu.
Mnogo je aspekata s kojih se može promatrati roman, ali u konačnici on je putovanje kroz koje se prepliću povijest Italije, život manjinskih zajednica i teških pojedinačnih sudbina.
 
Lars Horneman
Zenobija
Tanja Tolić
Usijano sunce prži plavetnilom.
Brod je nakrcan ljudima.
"Veliko je i prazno.
Ovdje me nitko ne može naći", misli djevojčica koja putuje sama.
Na jednom je crtežu stisnuta u tami.
Ima li što gore od očaja djeteta? Ima.
Kad brod podignu golemi valovi, prevrnu ga kao orahovu ljusku, a ljudi ispadnu, potonu, utope se.
Nikad nećemo saznati je li smrt gora kad je samotna.

Morten Dürr (1969) danski je autor knjiga za djecu i mlade, Lars Horneman (1966) danski je ilustrator.
Udružili su se na stripu "Zenobija" (Sandorf, prijevod Dora Maček), knjizi koja je u 2017.
godini osvojila tri najvažnije danske nagrade za dječju književnost i ilustraciju: nagradu Pingpris, nagradu Claus Deleuran i nagradu danskog Ministarstva kulture za ilustraciju za djecu i mlade.
"Zenobiju", kažu autori, mogu čitati djeca od petog razreda nadalje.
No treba napomenuti da su, pišući i ilustrirajući ovu priču o sirijskoj djevojčici koja putuje sama u slobodu, na umu ponajprije imali dansku djecu, ne hrvatsku koju majke štite i tetoše dok im ne počnu ispadati zubi od paradontoze.

Djevojčica Amina, nema smisla okolišati, utapa se na kraju stripa.
Kratka je to priča, od svega 97 stranica i u njoj je malo riječi.
Ilustracije su preuzele književnost, kao što i stvarnost preuzimaju fotografije s Mediterana ili balkanske rute, s tom razlikom da fotografije u medijima nerijetko kreiraju iluziju da se sve to događa negdje daleko (a i novine se mogu zaklopiti, a televizor ugasiti), dok Amina iz "Zenobije" uvlači čitatelja u doboko, mračno more, pa se i on utopi na kraju.

Je li surovo napisati knjigu za djecu u kojoj se glavna junakinja utopi? Može li to desetogodišnje dijete uopće probaviti? U razgovoru za Jutarnji list, Dürr i Horneman objasnili su da su isprva imali sretan kraj: Aminu su spasili ronioci.
No takav kraj im se činio lažan, isuviše uljepšan, jedno od 88 izbjeglica koje stižu preko mora ne preživi put.
S novim završetkom krenuli su po danskim školama, desetogodišnjaci, pokazalo se, nemaju problema s realnošću niti potrebu zaklopiti novine i ugasiti televizor.
Kraj je u redu, govore djeca.
Jer da je drukčiji, rat ne bismo tretirali dovoljno ozbiljno.

Sandorf je jedini hrvatski nakladnik koji je dostojanstveno, uporno i aktivistički - dakle, onako kako treba - pristupio temi migrantske krize.
Ovo im je treća knjiga koja se bavi temom izbjeglica, uglavnom iz Sirije.
Prva je reportaža "Preko mora: Sirijci bježe u Europu" novinara Wolfganga Bauera i Stanislava Krupara koji su prerušeni u izbjeglice krenuli preko Sredozemnog mora.
Druga je "Sirijska prašina" talijanske novinarke Francesce Borri, ratna priča iz srca Alepa u kojoj, između ostaloga, bilježi i ovo: “U jednom trenutku bombardiranja skrili smo se pod neke stepenice, nije bilo ni centimetra prostora.
Neki je čovjek vidio kameru, rekao mi je, ‘Tvoj je život važniji od mog’, i prepustio mi mjesto.
Izašao je.
Među granate, topovske udare, helikoptere, sve… Prepustio mi je mjesto i rekao: ‘Ovako će svijet saznati.’” Treća knjiga je "Zenobija", fiktivna priča toliko uvjerljiva da je jedna sirijska djevojčica, koja je preživjela i dokopala se Danske, upitala Dürra i Horneman: "Kako ste znali?" 

Čini mi se - ili se nadam - da je još živ mit o dobrom Europljaninu: to je onaj o kojem je 1849.
maštao Victor Hugo na Međunarodnom mirovnom kongresu, rekavši "doći će dan kad će sve nacije na našem kontinentu osnovati europsko bratstvo...", ili Robert Schuman, prvi predsjednik Europskog parlamenta, koji nas je učio "da se Europa neće stvoriti odjednom ili prema jedinstvenom planu..." Schuman je sanjao naglas jer se sjećao dva rata.
Ova plava kugla u međuvremenu je postala velika ratna zona, no Europa je i dalje, kakav-takav, ali ipak prostor slobode.
Zato u nju bježe Sirijci.

Kaže Amina na kraju - "Šapćem: Nađi me!" Ronioci spasioci doista zvuče krivo; Europa će spasiti svoj mit o slobodi samo ako spasi ljude.



* Kritika je originalno objavljena u tjedniku Globus.
 
 
Jean-Christophe Rufin
Crta razdvajanja
Tanja Tolić
Jedne ratne zime sredinom devedesetih, nakon dugog putovanja u neudobnom oklopnom vozilu, francuski humanitarac i liječnik Jean-Christophe Rufin ušao je u termocentralu u Kaknju.
Mladi vojnik otvorio je visoku peć na ugljen, u polusjeni je ugledao izbjegličku obitelj stisnutu uz još donekle topao metal.
Unutra je bilo toplije nego vani, visoke peći zatvarale su se velikim željeznim vratima.
Rufin je doživio šok.

No usred tog užasa, nešto mu je pružilo nadu.
To uništeno mjesto od mogućeg daljnjeg krvoprolića čuvala je francuska inženjerija, jedan odred Plavih kaciga.
Mladi francuski ročnik, razgovarajući s jednom od kćeri iz te obitelji što su živjele u visokim pećima, gledao ju je pogledom koji je jasno govorio da se njih dvoje vole.
Usred nehumanosti bilo je ljubavi.
"Svi obrati bijahu mogući: oni koji su došli da bi ih zaštitili, umjesto da se bore, vodili su ljubav.
Ali osjećalo se da bi se, u ime ljubavi, jednoga dana oni mogli vratiti, sami, i doista se boriti.
Obećao sam samome sebi da će taj prizor postati tema mog romana", piše Rufin.

Desetak godina kasnije Rufin je objavio roman naziva "Check-Point", u hrvatskom prijevodu Dubravke Celebrini koji je upravo objavljen u izdanju nakladničke kuće Znanje – "Crta razdvajanja".
Radnja je smještena u 1995.
godinu.
Lionska humanitarna udruga Zlatna glava šalje misiju u ratnu Bosnu – dva kamiona u kojima su hrana, zimska odjeća i lijekovi.
Misiju čine Lionel (24) i Maud (21) koji se otprije poznaju, Vauthier koji je u četrdesetima, te Marc i Alex, bivši vojnici u tridesetima godinama.
Putuju u Kakanj, u srednju Bosnu, u hrvatsku enklavu okruženu muslimanima koju su pak okružili Srbi.
Imaju dozvolu Unprofora da izbjeglicama isporuče pomoć.

Misija nosi pomoć izbjeglicama koje su smještene u rudniku, u tvornici.
Ima ih pet stotina – žene, djeca, starci.
Većinom su to ljudi miješanog porijekla koji su živjeli u okolici.
Izbjeglice štite Plave kacige.
Rudnik čine brežuljak i tvornice, a sve to je opasano bodljikavom žicom.
S jedne strane su izbjeglice, a s druge strane, katkad na svega nekoliko metara udaljenosti, oni koji su ih protjerali – hrvatska paravojska.
Maud ubrzo doznaje da jedan od dvojice bivših vojnika, Alex, ima i osoban razlog zašto im želi pomoći – u vezi je s devetnaestogodišnjom djevojkom Bubom koja tamo živi s braćom u visokoj peći za ugljen.


Maud je romantična i naivna, humanitarna misija predstavlja joj bijeg od svakodnevice, ali i same sebe i neriješenih emocionalnih problema.
Četvorica muškaraca s kojima putuje nisu dobrohotni i požrtvovni volonteri nego ljudi čiji su motivi i ciljevi potpuno različiti, dijelom i dubiozni, a atmosfera među njima otpočetka je mučna i neprijateljska.
Ionako napeti odnosi dodatno će se zaoštriti kad se Maud i Marc upuste u ljubavnu vezu i kad Maud dozna što doista prevoze u kamionima...

"Crta razdvajanja" žanrovski je triler, Rufin je dobro ocrtao tjeskobnu amtosferu koja se zbiva u zatvorenom prostoru na kotačima.
Kako radnja odmiče, a protagonisti sve dublje ulaze u Bosnu, čitatelj se pita skrbe li humanitarni radnici o žrtvama doista iz empatije ili vole ideju da nekome mogu pomoći – stoji li iza nesebičnosti potreba za superiornošću? Je li ovo roman o avanturistima koje je rat na Balkanu opčinjavao i privlačio jer "boraca za slobodu" ima svugdje i bilo ih je uvijek – jednom su ratovali u Bosni ili Hrvatskoj, danas ratuju u Ukrajini ili Siriji...
I kako će se jedna ekstremno naivna djevojka snaći u tom kolopletu interesa i zapaljenih strasti?

Roman bi vas isprva mogao pomalo iritirati, posebno ako ste rat iskusili na vlastitoj koži.
Volimo čitati o povijesnim prilikama i neprilikama u drugim zemljama, no kad strani pisac dirne u rat na Balkanu neminovno se dogodi promjena očišta – kako se netko tko nije ovdje rođen usuđuje pisati o nama, kako itko izvan Balkana uopće može razumjeti što se ovdje zbilo? No Jean-Cristophe Rufin (1952) vjerojatno će vas iznenaditi.
Pored toga što je liječnik i humanitarac, on je i diplomat i povjesničar, predsjednik međunarodne organizacije koja se bori protiv gladi u svijetu Action Against Hunger, jedan od utemeljitelja i prvih članova organizacije "Liječnici bez granica" (Médecins Sans Frontières) te, ne manje važno, drugi najmlađi član Francuske akademije.

Drugim riječima, Rufin dobro zna o čemu piše.
Isprva se, kroz svoje junake, čudi kako su mogli zaratiti ljudi koji govore istim jezikom i isto izgledaju, žive na istoj zemlji i imaju iste svakodnevne običaje, potom postaje kritičan prema svim zaraćenim stranama, a onda oštar i prema međunarodnim mirovnim snagama.
"Jesi li ih vidjela? Jesi li vidjela tipove iz UN-a, sa strojnicama i oklopljenim vozilima, kako skupljaju leševe, glume bolničare i grobare? I ja sam to neko vrijeme činio.
A onda mi je bilo dosta", otkriva Marc zašto je napustio vojsku.

Želudac vam se okrene kad na putu prema Kaknju humanitarni  konvoj iz priče naleti na pokolj koji je napravio Arkan; pobio je pedesetak ljudi, žene i djecu.
"No u ovom ratu kriminalaca ima na svim stranama.
Sve bi ih trebalo uhititi", kaže u jednom trenutku Maud Marcu.
No Marc, čiji je otac bio Mađar iz Vojvodine koji je u Francuskoj postao legionar, vrlo precizno objašnjava naivnoj djevojci političku situaciju na Balkanu: kako u jednom trenutku treba jasno reći što je uzrok, a što posljedica te kako među onima što se bore ima i takvih koji su sebi dali za pravo uništavati druge – "bivšu jugoslavensku vojsku i cijeli državni aparat prigrabila je jedna klika u Beogradu, a ostali se samo brane".

"Hoćeš reći da su Srbi odgovorni?“ pita Maud.
"Ne Srbi kao Srbi.
Ima i među njima jadnika koji su primorani boriti se, poštenih, osjećajnih ljudi, pa i žrtava.
Nego Srbi kao nasljednici jugoslavenske države, srpski nacionalisti koji su iskoristili raspad zemlje da krenu u svoj hegemonistički pothvat."

Iako Rufin, dakle, dobro razumije što se zbilo u Bosni i Hercegovini, Hrvatskoj i Srbiji, to nije put njegove priče, kako objašnjava u poduljem pogovoru na kraju knjige, naslovljenom Riječ autora.
Od situacije na Balkanu koja je dobro dokumentirana te ekstenzivno i literarno i znanstveno (povijesno) obrađena, njega mnogo više zanimaju potresi u stavovima promatrača izvana.
Krenuvši u "klasičnu" humanitarnu akciju, petero ljudi proći će stvarne check-pointe, odnosno crte razdvajanja, ali se i suočiti s vlastitim mentalnim granicama.
"Što 'žrtve' trebaju? Preživjeti ili pobijediti? U čemu im treba pomoći: njihovoj animalnoj strani koja traži hranu i sklonište, ili onoj čisto ljudskoj strani kojoj su potrebna sredstva da se bori, čak i uz opasnost žrtvovanja?" pita se autor na kraju romana.

Iako je "Crta razdvajanja" i više nego korektno napisan triler, kao specifičnom čitatelju – čitatelju s "ovih prostora" – zanimljivije bi mi bilo čitati piščeve memoare iz ratnih godina, upravo zbog toga što je temi rata pristupio na netipičan način.
"Check-pointi koje danas susrećemo na brojnim mjestima u svijetu mnogo su manje uređeni.
Oni su izraz kaosa, nasilja i rascjepkanosti koji pogađaju zemlje zahvaćene građanskim ratom, na Bliskom istoku, u Africi ili na istoku Europe.
U takvim ekstremnim situacijama, granica je posvuda.
Svatko postaje čuvar svog teritorija", piše u pogovoru.

S metaforičkog gledišta, nastavlja, check-point je također postao simbol prelaska iz jednog svijeta u drugi, iz određenog skupa vrijednosti u njegovu suprotnost, simbol ulaska u nepoznato, možda u opasnost.
"Potreba za sigurnošću odnosi prevagu nad svim drugim razmišljanjima.
Iluzorno je misliti da će humanitarni rad ostati postrani od promjena u shvaćanjima.
Punih pola stoljeća, zamišljali smo da smo dobrodušni, plemeniti, milosrdni.
Ukratko, pravi humanitarci.
(...) Posljednjih godina, miroljubivi humanitarni rad više je puta ustupio mjesto vojnom angažmanu.
Kako bi pomogla libijskom, sirijskom i ukrajinskom stanovništvu, međunarodna zajednica napokon je odlučila naoružati ga.
Počelo je s isporukom hrane zračnim putem, ali ubrzo smo počeli bacati oružje", piše Rufin.

"Crta razdvajanja" govori o tim kontradikcijama, dvojbama i sumnjama.
Ne govori samo u ratu u Bosni, nego govori i o Europi koja se raspada, i o Europi u kojoj se svi odlučuju naoružati kako bi se zaštitili od moguće prijetnje izazvane strahom.
"U toj prošlosti rata u Bosni ima nešto od naše sadašnjosti i, bojim se, mnogo od naše budućnosti." Svijet se od rata u Bosni promijenio, i to jako brzo.
Od kršćana na Istoku do ilustratora Charlieja Hebdoa, od otetih djevojčica u Nigeriji do talaca smaknutih u Siriji, posvuda ima novih žrtava u kojima Rufin vidi lice koje je zapazio u Kaknju, lice zaručnice iz visokih peći.
Žrtava, kaže, koje želimo voljeti osobitom ljubavlju: onom koja nas navodi da uzmemo oružje.

Takav stav, sam po sebi, veoma je kontroverzan, u provedbi još više.
U tom smislu, Rufinova odluka da temu obradu kroz roman, a ne publicistiku, čini se pametnijom.
Uostalom, Rufin iza sebe ima impresivnu spisateljsku karijeru – dosad je napisao 12 romana i dvaput je dobio Goncourtovu nagradu; od šest velikih francuskih književnih nagrada upravo je ona najpoznatija i najprestižnija. 
 
 
Maja Lunde
Povijest pčela
Tanja Tolić
Svi koji se bave pčelama, kaže norveška književnica Maja Lunde, znaju da pravi novac nije u medu.
Pravi je novac u oprašivanju.
Poljoprivreda bez pčela nema šanse.
Kilometri i kilometri procvalih badema ili grmova borovnica ne vrijede ništa bez pčela koje prenose pelud s cvijeta na svijet.
Pčele mogu prevaliti više kilometara dnevno.
Na novom teritoriju ispočetka su stidljive, uglavnom se zadržavaju unutra, kod kuće, u košnici.
Zatim odlaze na kratke letove, provjeravaju situaciju, upoznaju okoliš.
I malo-pomalo njihova putovanja postaju sve duža.
Dvije i pol pčele po kvadratnom metru dobro je oprašivanje.
No nema li pčela, cvjetovi su beskorisni, dugoročno bezvrijedni.
Cvijeće uvene ne donijevši plod.

Zamislite sad svijet bez krušaka, jabuka, višanja, trešnji, lubenica, krastavaca, jagoda, breskvi...
Bez orašastih plodova ili, recimo, kave.
Pčele ne oprašuju glavne prehrambene žitarice kojom se hrani većina čovječanstva, ali oprašuju oko tri četvrtine biljaka koje ljudima služe za prehranu.
Pčele i ljudi surađuju više od 9000 godina, da nestane pčela, bili bismo gladni.
A pčele nestaju, najviše medarice: u nešto više od trideset godina Europa je izgubila oko četvrtinu pčelinjih kolonija, u Sjedinjenim Američkim Državama, također u otprilike trideset godina, broj košnica koje proizvode med prepolovio se, saznajem na stranicama Pčelarstva Radošević.

Pčelari i znanstvenici tu pojavu nazivaju poremećaj kolapsa kolonija, Maja Lunde (1975) u svojem romanu "Povijest pčela" (Naklada Ljevak, 2018., prijevod Anja Majnarić) o njemu piše kao o kolapsu pčelinjih zajednica, ili ga jednostavno naziva Kolaps.
Službeni naziv dobio je 2006.
godine, ne znaju se uzroci ove pojave, iako postoje mnoge teorije (od poremećaja magnetskog polja do pesticida).
No Kolaps je već sad činjenica i oko nje je Lunde, poznata najviše kao autorica desetak knjiga za djecu i mlade, isplela ovaj roman koji je istodobno i povijesna pripovijest i distopija, ali najpreciznije bi bilo reći da je u pitanju cli-fi, odnosno "climate fiction" (fikcija koja upozorava na problem globalnog zagrijavanja i klimatskih poremećaja).

Struktura je jednostavna: naizmjence pratimo troje junaka - biologa i trgovca sjemenjem Williama koji živi u Engleskoj sredinom 19.
stoljeća, pčelara Georgea koji se suočava s Kolapsom u Americi u 20.
stoljeću i mladu majku Tao koja živi u Kini krajem 21.
stoljeća, u vrijeme kad su pčele već izumrle.
"Povijest pčela" autoričin je prvi roman za odrasle i odmah vrlo ozbiljan projekt: u pitanju je prvi dio njezina četverodijelnog ciklusa u kojem se namjerava baviti egiztencijalnim temama s kojima se suočava suvremeni svijet.
U središtu "Povijesti pčela" ekološki je problem, no svaki od junaka ima, očekivano, i intiman problem.

William iz 19.
stoljeća, otac sedam kćeri i jednoga sina, bori se s onim što danas prepoznajemo kao depresiju, iz kreveta ustaje tek kad mu za oko zapne "slučajno" ostavljena knjiga o pčelama.
Na um mu pada ideja da konstruira modernu košnicu i u tome će dobiti neočekivanog i isprva neželjenog pomagača.
George iz 20.
stoljeća teško se miri s činjenicom da njegov sin Tom neće nastaviti pčelarsku tradiciju njihove obitelji koju je započela jedna hrabra žena.
Tom odlazi na studij, želi postati pisac.
Tao iz 21.
stoljeća cijele dane provodi nježno kistom oprašujući cvjetove, jer pčela više nema, cijela kineska zajednica pretvorila se u ljudske oprašivače.
Kad joj misteriozno nestane trogodišnji sin, Tao razdire krivnja i kreće za njim u potragu.

"Povijest pčela" melankoličan je roman, mnogo toga se u njemu vrti oko roditeljstva, djece i žrtve.
Sva tri glavna junaka tvrdoglavi su ljudi i zube će, metaforički, slomiti upravo na svojoj djeci.
Kakve to ima veze s pčelama? Velike, ne samo u domišljatoj povezanosti junaka kroz vrijeme i meridijane - jer znanje putuje i znanje opstaje - nego i u jasnoj metaforici pčela.
Ova je Zemlja jedna velika košnica, htjeli mi to ili ne.
A košnicu ne čine samo ljudi, nego sve što je živo, možda čak i običan kamen, a ne samo pčela.

* Kritika je originalno objavljena u tjedniku Globus.



 
Katherine Arden
Medvjed i Slavuj
Tanja Tolić
Zvali je Premudrom ili Prekrasnom, Vasilisa iz ruskih bajki ne poznaje strah.
U jednoj je priči kći Morskoga Kralja i pomaže careviću da riješi teške zadatke koje mu je zadao njezin vodeni otac.
U drugoj je Vasilisa obična djevojčica: nakon što joj umre majka, otac se ponovno oženi i u kuću dovede zlu maćehu i njezine dvije kćeri.
Maćeha Vasilisu pošalje kod strašne Babe Jage, ali je iz nevolja izbavi lutka koju joj je na samrti ostavila majka.
Jungovska analitičarka Clarissa Pinkola Estés u svojoj knjizi "Žene koje trče s vukovima" bajku o Vasilisi protumačila je kao priču o ženskom oslobođenju; Vasilisino putovanje od pokornosti prema snazi i neovisnosti.
Strašna Baba Jaga u toj je interpretaciji ključna: Jaga je arhetip divlje ženskosti od kojeg Vasilisa uči i raste.
I doista, bila princeza ili kći trgovca, Vasilisa svoje muke rješava sama, pomaže joj dobro srce i drevna magija.

Sve to Amerikanka Katherine Arden sigurno zna jer ne samo da je studirala ruski jezik, nego je u Rusiji i živjela gotovo dvije godine.
Njezina Vasilisa, Vasja, ipak se nije rodila u Rusiji nego na Havajima gdje je Arden otišla raditi na farmu.
Prvi susjedi bili su joj ukrajinska obitelj, imali su zelenooku kćer Vasilisu koju su zvali Vasja.
Katherine i Vasja provele su mnogo vremena zajedno, uglavnom naganjajući piliće među drvećem avokada.
U to je vrijeme Arden iz zabave počela pisati roman, no nije imala pojma kako se to radi.
Prve verzije su, kaže na svojoj web stranici, bile strašne.
No pomogla je zelenooka Vasja s kojom je jurila kokoši: postala je njezina junakinja i obje su se preselile u hladnu srednjovjekovnu Rusiju u kojoj je žensko čeljade imalo pred sobom samo dvije mogućnosti - udati se ili zarediti.

Tako su se rodili jedan Medvjed i jedan Slavuj, na rubu ruske divljine gdje zima traje glavninu godine, a snježni zapusi nadvisuju kuće.
Vasilisa Petrovna iz Ardeničine priče bila je ružna djevojčica: tanka kao stabljika rogoza, dugih prstiju i pregolemih stopala.
Ali djetetu su oči bile boje gvozda za ljetne gromovite oluje, a široka usta slatka.
"Znala je biti razborita kad poželi - i domišljata - do te mjere da bi njena obitelj razmijenila poglede, posve zbunjene, kad god bi rekla razumu zbogom i utuvila si opet neku trknutu ideju u glavu."

Vasja je, odmalena, imala tajnu.
Vidi i sluti štošta što ostali ne mogu.
U kući u peći sjedio je domovoj - malen, zdepast i smeđ.
Noću bi se išunjao brisati tanjure i ribati čađu.
Nekoć se znao prihvaćati i krpanja, kad bi mu ga ljudi prepustili, a prije dolaska Vasjine pomajke ostavljali su mu i darove: zdjelicu mlijeka ili komadić hljeba.
Vidi Vasja i vodjanoja, kralja rijeke, koji njezinu bratu Kolji krade ulovljene ribe.
Među drvećem u šumi živi čovjek od šiba, na stablo se često popne rusalka, tu je i poljevik i dvornik, u štali vazila koji je Vasju naučio razgovarati s konjima.

Sve to podsjeća na jednu davnu priču o odrpanoj djevojci koja je ujahala u Moskvu na visokom zelenku, očiju kao u labuđe djeve iz bajke.
Kad je knez Ivan spazio tu djevojku, punih deset minuta ostao je nepomično sjediti.
Nakon godinu dana s njom se vjenčao.
Kneginja je odbijala reći odakle je, no služavke su pričale da umije krotiti životinje, snivati o budućnosti i prizivati kišu.
Ta će kneginja roditi kćer, Marinu.
Vasja je posljednje Marinino dijete, čedo za koje je vrijedilo umrijeti.

Nakon Marinine smrti, Vasju, njezinu braću i stariju sestru odgajat će dadilja Dunja, a Dunja je puna skaski: o Žar-ptici, o Finistu, o Babi Jagi – i o Morozku, Mrazu, plavookom đavlu zime koji za mrzlih noći dolazi po duše na samrti.
Mudrima valja strahovati od njega, a i skrbiti za duhove ognjišta, staje i dvorišta koji štite nastambe ljudi.
No Vasjina pomajka ne želi ni čuti za takve običaje: kao kći velikog kneza moskovskog udana protiv svoje volje u daleku Lesnaju Zemlju, Ana se oslanja na novog popa Konstantina, karizmatičnog propovjednika i slikara ikona, u nastojanju da odvrati seljane od starih navada i izvede ih na put bogobojaznosti.
Ali kako skrb za domaće duhove jenjava, tako se prijetnja domu povećava; urod podbacuje, drvo u peći brže izgara dok slabije grije, a na rubu šume budi se strašna sila koja bi inače prespavala zimu.

Prepričala sam vam tek prvih nekoliko stranica "Medvjeda i Slavuja", debitantskog romana Katherine Arden koji je Amazon proglasio najboljom knjigom siječnja 2017.
godine.
Prije dva tjedna dobili smo i hrvatski prijevod u izdanju Mitopeje, još jedno slavlje knjige: ovoga puta ovitak knjige oponaša daščice, na koricama je simuliran duborez, hrbat je ukrašen plavim platnom i ruskim vezom, kutija u kojoj se knjiga čuva ruskom ornamentikom i, naravno, Medvjedom i Slavujom u srazu.
Slavuj je konj, toliko ću vam reći, tko je Medvjed i zašto su Medvjed i Slavuj na kutiji i u naslovu romana...
to ćete otkriti sami.
Sami, ne samo zato što nije pristojno otkriti radnju romana, nego i stoga što Teksašanka Katherine Arden zbilja dobro pripovijeda ruske skaske.

"Medvjed i Slavuj" u međuvremenu je dobio i nastavak, roman "The Girl in the Tower", a autorica je otkrila i da je riječ o trilogiji koju je nazvala "Zimska noć".
Završna knjiga zvat će se "The Winter of the Witch", a njezina je objava planirana za sredinu kolovoza ove godine.
Dobronamjerno vas informiram jer kad pročitate "Medvjeda i Slavuja" možda ćete, kao i ja, usred noći na Amazonu kupiti nastavak i odmah ga downloadati na svoj Kindle, mirni jer ćete već ujutro - pod uvjetom da izdržite do jutra - znati što slijedi nakon završne rečenice prvog romana: "Uđi, Vasja.
Hladno je."

Rado bih vam ispričala i prvu i drugu priču o Vasji, što je možda najbolja preporuka za čitanje jer znači da je priča Katherine Arden postala i moja priča, na jednak način na koji iz djetinjstva pamtim Vasilisu Premudru i Vasilisu Prekrasnu.
Ova Vasilisa, prorokuje joj banjik, jahat će do stjecišta zemlje s nebom; rodit će se triput: jednom od opsjena, jednom od puti, i jednom od duha; brat će visibabe na zimski suncostaj, plakati za jednim slavujem, i umrijeti vlastitim odabirom.
Ne znamo kad će to biti, ali znamo da oni koji žive vječno ne mogu spoznati hrabrost niti voljeti dovoljno da polože život.

Za razliku od Premudre i Prekrasne, ova Vasilisa zna i za strah, ali mu se odupire.
Hrabra je djevuška, "nijedan mi sin nije toliko hrabar i divlji kao ona", pomisli njezin otac u jednom trenutku.
I samo u tome, u jednom liku, u jednoj hrabroj djevojčici - a to je tako mnogo! - počiva čarolija ove priče.
Mnogo je, jer je Vasja stvorena da traje, da postane skaska koja se prepričava djevojčicama uz vatru, u zimsku noć, da ih pouči da na ovome svijetu još ima magije iako više, u zaštitu, ne ostavljamo mrvice hrane domovoju, ili domaćima, kako vam drago.

"Medvjed i Slavuj" na trenutke zvuči kao da su ga zapisala braća Grimm ili njihov ruski pandan, povjesničar i folklorist Aleksandar Nikolajevič Afanasjev iz čije je studije o slavenskoj mitologiji mitološke motive crpila i naša Ivana Brlić Mažuranić.
Kao i u svim originalnim bajkama, prije suvremenih kozmetičkih dorada kojima je cilj bio da bajke ne uplaše djecu, "Medvjed i Slavuj" je i divan i strašan.
Bajke, naime, moraju i plašiti djecu.
Moraju ih na početku uplašiti zato da bi ih na kraju mogle osloboditi i umiriti.
To je jedna od temeljnih svrha skaski, bajki, priča, mitopejskog pisanja, jer je dobro i zlo u bajkama jasno vidljivo i razumljivo; dobro je nagrađeno, zlo je kažnjeno.
Bajke su dječji moralni kompasi, ali i knjige iz kojih uče jednu od najvažnijih životnih lekcija - onu o emocijama; Kafka bi rekao da su knjige sjekira za zaleđeno more u nama.

Pa ću još jednom ponoviti, ta će se rečenica pokazati ključnom: "Uđi, Vasja.
Hladno je." 


 
 
Richard Morgan
Digitalni ugljik
Tanja Tolić
 U 26.
stoljeću smrt više nije nikakav problem: ljudska svijest može se digitalizirati zajedno s osobnošću, znanjima i sjećanjima i prebaciti u novo tijelo, što znači da je čovječanstvo praktički postalo besmrtno.
To pod uvjetom da niste katolik ili jako siromašni.
Prvi se odupiru takvoj pohrani za vječnost, jer duša je ipak od Boga; potonji naprosto nemaju novca, a nova su tijela jako skupa.

Britanski pisac znanstvene fantastike Richard Morgan (1965) autor je ove fantastične ideje koju je u međuvremenu i dobro unovčio.
Odmah po objavljivanju svojeg prvijenca 2002., romana "Digitalni ugljik", prodao je filmska prava za navodno milijun dolara.
Po romanu je Netflix snimio istoimenu seriju, "Altered Carbon", najskuplju u povijesti svoje produkcije, a Morgan je u međuvremenu od "Digitalnog ugljika" stvorio trilogiju (nastavci "Broken Angels", 2003., i "Woken Furies", 2005.).

Iako je roman na hrvatskom prvi put objavljen 2006.
u nakladi danas pokojnog Algoritma, njegova izdanja, kao i Morganov glavni junak Takeshi Kovacs, i dalje žive, pa je "Ugljik" u novome izdanju, povodom emitiranja serije, objavila nova nakladnička kuća Vorto Palabra koja djeluje u sklopu nakladničke kuće Znanje.

Takeshi Kovacs bivši je Poslanik, specijalno obučeni ratnik i pripadnik jednica što djeluju u okviru Ujedinjenih naroda koji  pak vladaju kolonijama u svemiru.
No Kovacs je nakon pokolja svojih suboraca dezertirao, s djevojkom izveo pljačku, a potom je uhićen i "zaleđen" na 117 godina.
Kaznu mu prekida višestoljetni milijarder Lawrence Bancroft ne bi li otkrio misterij vlastitog samoubojstva.
Naime, nakon što je Bancroft oživljen u novom tijelu, otkrio je da mu nedostaje posljednjih 48 sati sjećanja.

Takeshi Kovacs useljen je u novu "košuljicu", tijelo policajca osuđenog zbog korupcije i zadatak mu je otkriti što se dogodilo u tih 48 sati a da je jednog od najmoćnijih ljudi na Zemlji natjeralo da sebi oduzme život.
Ili da ga netko ubije, u što je vremešni bogataš uvjeren.
Ako uspije preživjeti istragu i otkriti istinu, Takeshi će biti vraćen na rodni planet, u novo tijelo i s pozamašnom svotom na bankovnom računu.
Ako ne uspije, ide natrag na led.

"Digitalni ugljik" solidan je SF, ne izvrstan, uglavnom zato što nije iskoristio najbolje što nudi žanr.
Podžanrovski upada u ono što se naziva cyberpunk; kratka bi definicija bila da je u pitanju kombinacija "života na dnu i visoke tehnologije".
To pak znači da obiluje prizorima seksa, droge i neminovno nasilja, radnja se često zbiva u nekoj ravni virtualne realnosti ili autori pak koriste elemente tvrdo kuhanih detetivskih ili noir romana.

Morgan sve to ima, a uz eksplozivnu radnju i veliki broj likova, dobro održava tempo priče i čitatelja vodi do zadovoljavajućeg svršetka.
Mnogi kritičari "Ugljik" uspoređuju s "Blade Runnerom", uostalom Morgan je 2003.
i dobio Nagradu Philip K.
Dick, prema čijem romanu je i snimljen kultni film.

No Morgan nije Philip K.
Dick, uglavnom zato što ne zna tako spretno spojiti zabavu s filozofskim, društvenim i političkim temama kao što je to Dick, primjerice, učinio u "Ubiku".
"Digitalnom ugljiku" kronično nedostaje humora, ali i, mnogo važnije, dubine. Morgan postavlja zanimljive teze o društvu budućnosti, no ne bavi se njima ni sociološki ni filozofski, koristi ih tek kao kulisu za mišićavog junaka poslanički istreniranog uma koji se dobro tuče i zanosan je ženama, ali u osnovi je emocionalno plitak.

Prava je šteta što u prvom dijelu - moguće je da je to "ispravio" u nastavcima - nije dublje zagrebao oko ideje o koju se tek okrznuo u jednom odlomku knjige: postoji li temeljna osoba, neka vrsta srži osobnosti oko koje se površinski faktori mogu razvijati i mijenjati ne oštećujući integritet onoga što jesi?

* Kritika je originalno objavljena u tjedniku Globus.
 
Aleksandar Holiga
Nogomet narodu
Dražen Lisak
Kupite li knjigu Aleksandra Holige, "Nogomet narodu", budite spremni da će doma biti problema.

Teško da bi se vašoj partnerici ili partneru svidjelo vidjeti vas na terasi kafića Klinček ili u restoranu nogometnog kluba Trnje kako pokušavate primiti Aleksandra Holigu za ruku dok ga zaljubljeno gledate u oči.

E pa, to bi se moglo dogoditi ako pročitate njegovu opasnu knjigu.
Naime, Holigina knjiga je u žabokrečini hrvatskog sportskog novinarstva jednako opasna i heretična poput Aristotelove izgubljene knjige o smijehu u slavnom romanu Umberta Eca "Ime ruže".


U tom remek–djelu redovnik Jorge smatra da trebamo biti smrtno ozbiljni jer je smijeh đavolje djelo, a fratar Vilim od Baskerville tvrdi suprotno – smijeh je ipak Bogu ugodna rabota.

Većina hrvatskih nogometnih novinara piše tako da bi i strogi redovnik Jorge dopustio jednu vrstu smijeha – podsmijeh.
Kako u pogovoru Holigine knjige objašnjava Boris Dežulović "sportski novinar u našoj je nesretnoj branši pejorativni sinonim za polupismenog zanatliju s fondom od tridesetak riječi i izlizanim uskličnikom na tipkovnici".


Holigine priče o nogometu su druga dimenzija.
Holigu ne čini nogometnim novinarom to što gleda tekme i piše o njima.
Kod Holige nema papagajskih sportsko-novinarskih sintagmi poput "kudikamo" ili "pokazao je svu raskoš svog talenta".
Holiga o nogometu piše kao pisac i razmišlja kao filozof, a i jedno i drugo čini sa strašću navijača.


"Nogomet narodu" (Jesenski i Turk, 2018.) ne morate čitati kronološki – knjiga je ustvari zbirka članaka napisanih između studenoga 2016.
i travnja 2018., a koji su objavljivani periodički na internetskoj stranici Telesport.
Labavo je podijeljena u tri tematske grupe od jedanaest (a kako drukčije?) priča.


Prva tematska grupa naziva "U početku Zemlja je bila užarena lopta" bavi se, između ostaloga, poviješću naziva jedne tribine na Liverpoolovom Anfieldu, nastankom kluba Manchester United, počecima nogometa, modernim brendiranjem Juventusa i usudom Barcine ovisnosti o omraženom suparniku iz Madrida.


U tim prvim esejima jedva ćemo prepoznati nogomet kao planetarno popularnu igru s ciljem zabijanja jednog gola više od protivnika.
Umjesto opisa napetih pogodaka, Holiga nas prvo odvodi "iza kulisa" nogometa i daje nam vrlo zanimljive background informacije o infrastrukturi, marketingu, klupskom vlasništvu i sličnome.


Najpikantnija u mnoštvu predočenih informacija možda je ona o ćudorednim motivima nastanka i popularizacije nogometa u viktorijanskoj Engleskoj.
Smatralo se, naime, da će nogomet, između ostalog, napaljene mladce odvraćati od užasa masturbacije.
Jesmo li upravo na pragu masovnog osnivanja nogometnih klubova u katoličkim župama diljem Hrvatske?

Druga tematska cjelina zove se "Mi, Hrvati" i bavi se, očigledno, hrvatskim nogometom.
Tamo Holiga nadahnuto piše o, među ostalima, Dadi Prši, Mariju Mandžukiću i Zlatku Daliću.
Holiga tu upozorava kako ne možemo postati prava nogometna nacija dokle god nam nogometom vlada "privilegirana kasta premrežena političkim i (polu)kriminalnim interesima".

Prava nogometna nacija, po Holigi, ona je koja ima svoj nogometni identitet, a on se ogleda u tome da postoji jasna ideja kako se nogomet treba igrati.
Kako se mijenja društvo, mijenja se i pogled na nogomet, pa je na primjer španjolska Furija evoluirala od tvrdog, desničarskog nogometa u doba madridskog generalissimusa Franca do moderne "tiki–take" koja se razvila u pobunjeničkoj Barceloni pod duhovnim pokroviteljstvom Johana Cruijffa, a zahvaljujući Guardiolinom geniju.


Po Holigi društvene mijene mogu dakle dovesti i do svojevrsnog nogometnog raskola ili dihotomije, između dviju oprečnih struja, kao u Španjolskoj.
Takva dihotomija identiteta znak je nogometne zrelosti jedne nogometne nacije.


Hrvatski nogomet je korumpiran, neslobodan i politiziran, što po Holigi sprečava razvoj hrvatske nogometne paradigme, a koja bi pak dala odgovor na pitanje kako mi Hrvati mislimo da se nogomet treba igrati.


U slobodnom prijevodu, jedna neuređena zemlja nema nogometni identitet kao što ga imaju Holigini ogledni primjeri iz knjige: Italija, Nizozemska, Njemačka, Španjolska ili Engleska.

No to otvara zanimljiva pitanja.
Je li Italija uređena zemlja? Znači li to da Argentina, kao jedna neuređena zemlja, posljedično nema nogometni identitet? Isto pitanje vrijedi i za najuspješniju nogometnu silu svih vremena, Brazil.
Korespondira li uopće nogometni identitet s uspjehom? I ako da, je li identitet neizostavni uvjet uspjeha ili, upravo suprotno, njegova posljedica? I tako dalje, i tako više...

Jedna vrlo zanimljiva nogometna tema koja zaslužuje više od jedne kolumne.
Gospodine Holiga, nadam se da ćete imati vremena? 

Treću grupu eseja, naziva "Svi danas igraju nogomet", čine prekrasne i tragikomične priče o nogometnim enfants terribles Gascoigneu i Garinchi kojima je u nogometu najbolji prijatelj bila lopta, a izvan nogometa čaša.
Garincha je svoj ples od Erosa ka Tanatosu završio 20.
siječnja 1983., a u priči o Garinchi Holiga briljantno poentira kako je najsjajniji od svih "Kraljeva sambe" nastavio plesati s loptom i nakon smrti, jer postoje dvojbe oko toga gdje je pokopan.


I o umirućem Gascoigneu Holiga piše u tragikomičnom stilu.
Spominje anegdotu koju je prepričao Gazzin najbolji prijatelj iz vremena dok su zajedno igrali u Laziju, Aron Winter.
Jedne noći, oko pola sata iza ponoći, netko je pozvonio Winteru na vrata.
"Otvorio sam i ugledao Gazzu.
Bio je potpuno gol, jedino što je imao na sebi bile su veoma male naočale.
Zbunjeno sam ga gledao, a one je rekao samo: 'Nazovi me ako što trebaš' i namignuo mi."

Holiga također piše o Robbenu, Modriću, Guardioli i Abreuu.
Svaku od ovih priča pročitao sam s velikim guštom, a posebna poslastica je priča o "ludom" El Locu Abreuu i njegovoj suludoj "panenki" u četvrtfinalu Svjetskog prvenstva 2010.
godine.


Treću grupu eseja Holiga završava mislima o nogometnom nasljeđu.
Dilema je vječna nogometna - što je vrednije, pobjeda ili lijep nogomet? Dok nam daje svoj odgovor, Holiga nam pokazuje djelić svoje nogometne duše.

Zadnja priča knjige je izdvojena iz tri tematske cjeline.
To je priča "You'll Never Walk Alone" o "urođenom ljevičarstvu" nogometa, gdje Holiga tvrdi da nogomet pripada narodu u smislu da bi trebao pripadati narodu.


Kao navijač Liverpoola i obožavatelj Guardioline Barcelone on svoju plemenitu tvrdnju potkrijepljuje izjavama legendarnog menadžera Liverpoola pokojnog Billa Shankleyja, sadašnjeg Liverpoolovog trenera Jürgena Kloppa i Josepa Guardiole.


Tako Holiga citira Kloppa: "Ja sam na ljevici.
Ako je meni dobro, želim da i drugima bude dobro… nikada neću glasati za desnicu." 

Klopp je menadžer koji je za jednog stopera, Virgila van Dijka, platio više od 70 milijuna eura.
Guardiolina plaća je, vjerujem, preko 20 milijuna eura godišnje, tako da mi se čini da Holiga svoju plemenitu ideologiju o nogometu narodu dokazuje na jedan pogrešan način.


Motiv mu je toliko plemenit da se ta pogreška može oprostiti.


Ono što je neoprostivo jest činjenična pogreška na 195.
stranici gdje Holiga tvrdi da je Messi najbolji nogometaš svih vremena.


Najbolji nogometaš svih vremena je jedan drugi ljevak, tako da se vjerojatno radi o Holiginom tipfeleru.
O kojem se ljevonogom nogoloptaču radi svim je pravim nogometnim znalcima poznato tako da je suvišno ovdje ga imenovati.
Vjerujem da će u jednom od, nadam se, mnogih sljedećih izdanja knjige ova pogreška biti ispravljena.
 
 
Becky Albertalli
S ljubavlju, Simon
Tanja Tolić
Ljudi su nalik kućama s prostranim sobama i malim prozorima.
Svejedno se mogu osjećati izloženo.
Osobito ako su gej, još se nikome nisu povjerili i imaju sedamnaest godina, kao što je slučaj sa Simonom Spierom.
Simon ima roditelje koji ga vole, dvije šašave sestre, puno prijatelja i jedan je od omiljenih učenika u srednjoj školi Creekwood u Atlanti.


No njegov život stubokom će se promijeniti kad za njegovu „tajnu“ igrom slučaja dozna razredni klaun Martin Addison.
Simon se zaboravio odjaviti s računala u školskoj knjižnici i Martin je pročitao njegovu e-mail prepisku s Blueom.
Blue je također gej, Simon ne zna tko je on, ali se već neko vrijeme s njim dopisuje pod svojim pseudonimom „Jacques“, a Martin sada zna za njih obojicu i postavlja Simonu ultimatum, ustvari ga ucijeni – nikome neće reći za njihovu prepisku, nikome neće otkriti da su gej, pod uvjetom da ga Simon spoji sa svojom dobrom prijateljicom Abby.


Tako počinje roman za mlade „S ljubavlju, Simon“ (Vorto Palabra, 2018.), u originalu „Simon vs.
the Homo Sapiens Agenda“, mlade američke autorice Becky Albertalli.
U pitanju je njezin debitantski roman prema kojem je snimljen film „S ljubavlju, Simon“ (Love, Simon), a koji stiže u hrvatska kina početkom lipnja.
Film ne prati doslovce radnju romana, ali osnova priče je ista: pratimo odrastanje tinejdžera u suvremenom svijetom, a on pored uobičajenih pubertetskih problema ima i dodatnu dvojbu - kako se svijetu autati, odnosno kako reći da je homoseksualac.

„Točno znam što hoćeš reći kad spominješ preskakanje granice.
Mislim da je to jednosmjeran proces.
Kad jednom izađeš, više se baš ne možeš vratiti unutra.
To je pomalo zastrašujuće, zar ne? Znam da imamo veliku sreću što ljudima sad govorimo da smo gej, a ne prije dvadeset godina, no još uvijek je to skok u nepoznato.
Lakše je nego što sam mislio, ali je istovremeno daleko teže.“

Zašto o tako važnoj i osjetljivoj temi piše heteroseksualna žena, supruga i majka dvoje djece? Pa zato što je Becky Albertalli doktorirala kliničku psihologiju i do rođenja svojeg prvog djeteta, 2012.
godine, radila kao psihologinja, i to upravo s LGBTQIA+ mladima.
LGBTQIA+ skraćenica je za lezbijke, gej muškarce, biseksualne osobe, transeksualne osobe, queer, interspolne osobe i aseksualne osobe.


U intervjuu za stranicu Hypable kaže kako je, pišući roman,  itekako pazila da štiti privatnost mladih s kojima je radila, no i kako je, općenito govoreći, upravo njima bila jako inspirirana jer su „duhoviti, pametni, hrabri i iznimni“.
„Mislim da nam treba više priča o mladima koji se identificiraju s jednom od ovih grupa – priča o autanju, ljubavnih priča, fantastičnih i SF naslova čiji su glavni junaci queer, povijesnih priča i suvremenih naslova“, pojasnila je.


Knjige ove vrste u Hrvatskoj se mogu nabrojiti na prste jedne ruke i, kao što znamo, nažalost nisu kod svih dobro prošle.
Slikovnica „Moja dugina obitelj“ - kojoj je isključivi cilj jačanje socijalne integracije djece koja imaju istospolne roditelje te promicanje tolerancije i poštovanja različitosti – čak je i spaljena na dječjem karnevalu, no ovom prigodom bih ipak radije istaknula da je prva naklada doslovce razgrabljena, a novac potreban za tiskanje druge naklade, u sklopu Indiegogo kampanje, prikupljen je u svega nekoliko sati.
Dakle, tema je važna i drago mi je da u Hrvatskoj postoji mnogo ljudi koji je prepoznaju kao važnu.
A upravo zbog važnosti razvijanja tolerancije, prevođenje romana „S ljubavlju, Simon“ na hrvatski jezik potez je koji zaslužuje pohvalu.
Stoga, hvala uredničkom timu nakladničke kuće Vorto Palabra (posebno zbog svih mojih gej prijatelja).

Ako doma imate tinejdžera koji je gej - a i ako nije - preporučujem da mu poklonite ili u knjižnici posudite ovu knjigu.
Simon Spier prvenstveno je silno duhovit i zabavan, ona vrsta junaka koji vam brzo priraste srcu.
Očito je da je Albertalli provela mnogo vremena razgovarajući s tinejdžerima jer je živopisno oslikala njihov svijet – važnost glazbe, školske zavrzlame, sitne i krupne ludosti, odanost prijateljima i prve, najslađe ljubavi.
Čitatelj tinejdžer lako će se poistovjetiti sa Simonom i njegovim društvom; sigurno će uloviti i nijanse koje meni, bojim se, ipak izmiču zbog velike razlike u godinama.


No Simon je junak koji će vam se svidjeti i ako imate par desetljeća više, najviše zato što se ispod priče o autanju iz ucjene i prvoj ljubavi – koja je nježna i strasna kao i svaka prva ljubav - krije i poruka koja funkcionira u svakoj dobi.
Veliki dio romana napisan je, naime, u epistolarnoj formi – Blue i Simon (pod pseudonimom Jacques) izmjenjuju mailove, a kako prepiska odmiče, te elektroničke poruke postaju sve intimnije, zrelije i univerzalnije.
U jednoj od prvih poruka, senzitivni Blue govori „o oceanu između ljudi, i kako je smisao svega u tome da nađeš obalu do koje vrijedi plivati“.


Roman „S ljubavlju, Simon“ govori upravo o tome – kako su dva mladića, praktički još dječaci, odlučili preplivati taj ocean, jer je s druge strane zasvjetlucalo razumijevanje, prihvaćanje i da, ljubav.
Hoće li ta ljubav opstati, je li ta ljubav ujedno i ljubav života, potpuno je nebitno za ovu priču.
No bitno je sljedeće: dok su plivali jedan prema drugome, a plivanje prema drugome uvijek je i plivanje prema samome sebi, nisu plivali sami.
Jer autanje, ustvari, nije rezervirano samo za gej ljude – svi se mi svakoga dana našega života oko nečega autamo, nadajući da se da će nas oni najbliži prihvatiti takvima kakvi jesmo.

„S ljubavlju, Simon“ je stoga knjiga za svakoga.
Obavezno čitati!
 
 
Luke Allnutt
Nebo je naše
Tanja Tolić
Nakon četrdeset tri godine života na plavoj kugli, mislim da s priličnom sigurnošću mogu reći: barem jedanput u životu potpuno ćete se izgubiti.
Ništa vas na to ne može pripremiti.
Jednog jutra ćete se probuditi i više nećete biti vi.
Ni za što se nećete moći uhvatiti.
Bit će to najstrašniji trenutak u vašem životu, i neće biti trenutak.
Trajat će.
Boljet će.
Kvaka je u ovome: ne možemo živjeti a da se barem jedanput ne izgubimo.

Roman "Nebo je naše" (Znanje, 2018., prijevod Lidija Milenkov Ečimović) priča je o potpunom gubitku koja počinje zgoditkom života.
U studentskom pubu u Cambridgeu Rob Coates upoznat će studenticu ekonomije Annu Mitchell; sitne građe, crne kose, djevojku iz visokoga društva.
Zavoljeli su se kao opsjednuti, a opet, na sve prave načine.
Voljeti znači biti slobodan, nerijetko na način na koji se nisi usuđivao biti niti pred samim sobom.
Rob i Ana pronalaze dobre poslove, kupuju kuću u Londonu, žele dijete.
Isprva ne ide, Anna ima par spontanih pobačaja, tuga za bebama je golema; u vrtu, u znak boli i ljubavi, za nerođenu djecu sadi suncokrete, da barem nekako žive.
A onda stiže Jack, zraka sunca.

I onda, nakon nekoliko godina sreće, stiže razorna bolest.

Nažalost, mrvicu vam moram pokvariti čitanje jer mislim da je pošteno da vas upozorim, prvenstveno one među vama koji su roditelji.
Član obitelji koji se razboli je Jack.
Njegova bolest pokidat će i Roba i Annu.
Svjedočila sam tome kako bolest može temeljito uništiti obitelj.
Topao osjećaj sigurnosti nestaje u trenu, svatko ostaje potpuno sam na brisanom prostoru.
Tamo gdje je ljubav pustila korijenje, stvorila mreže koje nas nježno ljuljaju i tješe, odjednom se dižu zidovi koje je nemoguće preskočiti.
Tama, strah, samoća.
Krivnja, optuživanje, nepodnošljiva bol.
Gnijezdo postane tamnica.

Robov svijet počinje se rušiti.
Ostavši odjednom potpuno sam, traži utjehu u fotografiranju nebodera i litica koje je posjećivao sa svojim sinom.
I onda kada se čini da je sva nada izgubljena, Rob kreće na nevjerojatno putovanje na kojem pronalazi put za povratak u život, ali ujedno dobiva i daje oprost.

Ako ste se barem jedanput u životu dosad izgubili, već s prvom rečenicom koju je ispisao Luke Allnutt bit će vam sve jasno.
Ovaj roman jest fikcija, ali nije fejkanje.
Allnuttova životna priča drugačija je, naravno, ali su svi osjećaji proživljeni, a ono na što reagiramo kao čitatelji često su slike koje nam proživljene, i prepoznate, emocije odašilju.


Pa kad Anna, nakon saznavanja Jackove dijagnoze, kaže: "Da sam to ja, da sam to barem ja", svaki roditelji u sebi jasno osjeti taj poriv da dade život za svoje dijete.
Svatko tko je ikad patio, može razumjeti Roba: "Bol, čini se, ima isti miris i okus kao sram i više ih ne mogu razlikovati."

U travnju 2013.
godine, u 36.
godini njegova života, Allnuttu je dijagnosticiran rak debelog crijeva u trećem stadiju.
To znači da se tumor proširio na okolne limfne čvorove, srećom ne i na druge dijelove tijela.
Nekoliko tjedana nakon dijagnoze, operacijom su mu uklonili tumor.
Liječnik mu je rekao da su šanse da se rak vrati 50 posto.
Još gore: ima 30 posto šanse umrijeti u idućih pet godina.
U svibnju 2013.
započeo je  šestomjesečnu kemoterapiju.
I doznao da će po drugi put postati otac.

U dirljivom tekstu koji je napisao za britanski The Guardian, Allnutt piše o tome kako su u tom trenutku eksplodirali njegovi strahovi.
Tu je trudna supruga, jedno dijete od dvije godine, drugo na putu, a on ima rak u trećem stadiju.
Plašila ga je pomisao na djecu koja će odrastati uz bolesnoga oca, "kemo-tatu", bez kose, umornog, s rukama kojima su oštećeni živci pa neće moći podići sinove u zagrljaj, oslabljenog imunosnog sustava zbog kojeg neće moći prići njihovu krevetiću kad su prehlađeni...
Gora verzija: dvojica sinova koji odrastaju bez oca; tata je samo fotografija.


Roman "Nebo je naše" Luke Allnutt počeo je pisati usred kemoterapije.
Htio je, kaže, stvoriti nešto za ljude koje voli.
Kad je dovršio roman, a objavljen je tek u travnju ove godine (hvala, Znanje, na brzoj reakciji), dobio je autorski ugovor vrijedan gotovo milijun funti.
Luke je danas dobro, u remisiji je.
Pet godina je prošlo, živ je.
Roman "Nebo je naše" nije srećom ispao oproštajni dar, ali je doista dar.

Rijetko se dogodi da debitant napiše ovakav roman.
Kvaliteta ne leži samo u autentičnosti priče, odnosno emocionalnog dijela priče.
"Nebo je naše" uistinu je lijepo napisano i lijepo prevedeno.
Autor ima osjećaj za ritam riječi, precizan je u izričaju, nema viškova, i najvažnije od svega - nimalo nije patetičan.
U boli je, nerijetko, vrlo važno zadržati dostojanstvo i, još više, poniznost.
Rekla bih da je Luke Allnutt fantastičan pisac zato što mu je život destilirao iskustvo u riječi.
Nema boljeg urednika od sudbine.
Uglavnom, boljet će vas dok čitate.
Ali to je dobra bol.


 
 
Yaa Gyasi
Povratak kući
Tanja Tolić
Obitelj je kao šuma: ako si pred njom, gusta je; ako si u njoj, vidiš da svako stablo ima svoje mjesto; tako kaže akanska poslovica.
Ova obitelj ima dvije noge, dva čvrsta korijena koji se protežu u dvjesto pedeset godina i kroz osam  koljena.
Bila jednom jedna žena koja se zvala Maame i imala je dvije kćeri.
Prvu je rodila u noći velikog požara; sjećanje na vatru što je plamtjela proganjat će njezina prvog "supruga", njegovu djecu, i djecu njegove djece sve dok loza postoji.
Prva kći zvala se Effia.
Druga se zvala Esi, njezine potomke proganjat će voda.

Effia i Esi ne znaju jedna za drugu.
Susret će se samo jednom, a ni toga neće biti svjesne.
Esi će biti u ženskoj tamnici utvrde Cape Coast, u zemlji koja se danas zove Gana.
U podrumu je dočekala svoj petnaesti rođendan, na svoj četrnaesti još je bila u kraljevstvu Ašantija, na posjedu svog oca, Velikog čovjeka.
Katkad je u ženskoj tamnici bilo natrpano toliko tijela da su sve morale poleći potrbuške kako bi se druge žene mogle naslagati preko njih.
Effia Ljepotica bit će kat iznad Esi, sa svojim suprugom bijelcem Jamesom Collinsom koji ju je kupio od oca za trideset funta.
Prije nego što je preda suprugu, otac će joj dati kameni privjesak što je svjetlucao kao da je obložen zlatom.
Djelić njezine majke.
I Esi ima jednaki kameni privjesak.
Zakopat će ga u tamnicu ispod Effijinih lijepih odaja.
Potom će jedan od bijelih čuvara Esi silovati i brodom otpremiti u Ameriku.

Tako, sredinom 18.
stoljeća, počinje "Povratak kući" (Znanje, 2018.), debitantski roman mlade gansko-američke spisateljice Yaa Gyasi, nagrađen 2016.
godine prestižnom American Book Award za iznimno literano postignuće te PEN/Hemingway Award za najbolji debitantski roman.
Yaa Gyasi (1989) osvojila je svijet književnosti na juriš, već je ubrajaju među američke književne zvijezde mlađe generacije.
Potpuno opravdano jer "Povratak kući" elegantno je i vješto napisana priča, čita se u dahu, a usprkos toj "lakoći čitanja" nije literaturu za razbibrigu: govori o trgovini robljem koja počinje na ganskoj Zlatnoj obali i u kojoj sudjeluju - podjednako kao žrtve i trgovci - dva zaraćena plemena u Gani, Fanti i Ašanti.
Na Zlatnoj obali brat prodaje brata, sestra ne poznaje (polu)sestru.

Govorim o braći i sestrama po boji kože jer to je okosnica ove priče.
Robovlasništvo postoji otkad ima i ljudske zajednice, ni danas nažalost nije iskorijenjeno - procijenjuje se da u cijelom svijetu ima oko 45 milijuna robova, od toga u Europi 1,2 milijuna - no nikad možda nije bilo toliko strašno kao kad je Afrika, kolijevka civilizacije, postala izvor profita za bijelog čovjeka prodajom crnog čovjeka.
Portugalci su prvi počeli trgovati afričkim robljem, sredinom 15.
stoljeća, vrhunac je ova opačina doživjela pod engleskom vladavinom u Africi: Englezi su iz Afrike u Ameriku na plantaže duhana i pamuka brodovima prevezli više od sedam milijuna Afrikanaca.
Primjer radi, u samo jednom stoljeću na brodovima za prijevoz robova umrlo je više od milijun Afrikanaca.
Zbog toga su bijelog čovjeka dugo u Africi zvali Abro Ni, pokvarenjak.

Yaa Gyasi rođena je u Gani, selidbe u Sjedinjenje Države teško da se sjeća jer je imala svega dvije godine.
Njezin otac, profesor francuskog, tamo je završavao doktorat, slično kao Yaw Agyekum s čijom kćeri Marjorie završava "Povratak kući".
U dobi od 20 godina, 2009., Yaa Gyasi posjetila je Ganu u sklopu istraživanja za svoj roman koji je trebao govoriti o majci i kćeri.
No kad je posjetila utvrdu Cape Coast i saznala da su se neke lokalne žene udavale za Engleze (brak nije doista vrijedio, jer je većina Engleza imala bijele supruge kod kuće...), a druge završavale u tamnici kako bi bile prodane u roblje, njezina priča naglo se proširila.
Tu zastrašujuću podvojenost u društvenom statusu dobro verbalizira jedna od njezinih junakinja iz romana: "Dolje su ljudi, znate.
Dolje su žene koje izgledaju baš kao i mi, i naši muževi moraju naučiti da nas razlikuju."

Roman je sastavljen od 14 poglavlja - sedam u prvom i sedam u drugom dijelu.
Dva dijela romana razdjeljuje Američki građanski rat koji je trajao od 1861.
do 1865.
godine.
Svako poglavlje jedna je priča: prva dva pripovijedaju sudbine Effije i Esi, preostala njihovih potomaka, sve do prijelaza u novo tisućljeće - put je pravocrtan i brutalno prikazuje kako se robovlasništvo preobratilo u rasizam i segregaciju; koliko je malo slobode i kako zastrašujuće sporo ostvareno u 250 godina.
Još tamo na početku priče majka kaže Esi: "Želiš li znati što je slabost? Slabost je postupati s osobom kao da je tvoje vlasništvo.
Snaga je znati da svatko pripada sebi."

Yaa Gyasi nije nepoštena u ovoj priči; za robovlasništvo ne optužuje isključivo bijeloga čovjeka - nesmiljena je, a opet blaga, i prema svojim sunarodnjacima jer i Afrikanci su držali robove kao poslugu, oni su u svojim selima uostalom uspostavili tržnice robova.
Blaga upravo zato što ne štedi, jer pokušava prikazati ljudsku prirodu onakvom kakva jest.
Dirljiv je pokušaj jedne njezine junakinje da pokuša "biti sama svoj narod", da se istrgne iz povijesti svojeg okruženja, naroda i zemlje; iz unaprijed određene priče koja stvara unaprijed zadane okolnosti i time poništava slobodu.

Povijest je, naime, pripovijedanje, pronicljivo primjećuje na jednom mjestu Yaa Gyasi.
Čija je priča točna? Kad je u pitanju robovlasništvo, čini se da tom pitanju nema mjesta, jasno je tko je zločinac, a tko žrtva.
No je li to doista tako, kad znamo da su rasizam i segregacija preživjeli do današnjih dana? Bijeli neorasisti u SAD-u, primjerice, kulturne navike Afroamerikanaca objašnjavaju kao rezultat robovlasništva koje je među Afroamerikancima proizvelo "kulturu neodgovornosti", promičući lijenost, krađu i sl., zbog čega se od 1970-ih javljuju novi oblici segregacije na tržištu rada i na području stanovanja, navodi Hrvatska enciklopedija.
U Americi, kaže Sonny u romanu "Povratak kući", "nema ništa gore nego biti crnac.
Gore od smrti - bio si mrtvac koji hoda".

"Vjerujemo onom koji ima moć.
On je stekao pravo ispričati priču.
Stoga, kad učite povijest, uvijek se treba zapitati: čiju priču nisam čuo? Čiji je glas prigušen kako bi se ovaj glas mogao čuti? Jednom kad to shvatite, morate pronaći i tu priču.
I tada počinjete stjecati jasniju, no i dalje nesavršenu sliku", kaže pri kraju romana Yaw Agyekum svojim učenicima.

Yaa Gyasi učinila je upravo to: romanom "Povratak kući" udahnula je život glasovima iz tmine; ono korijenje s početka priče duboko je ukopala u sadašnjost, podsjećajući nas da se "zlo rađa iz zla.
Ono raste.
Preobražava se pa katkad ne možeš uvidjeti da zlo u svijetu počinje kao zlo u tvom domu." 


 
 
Riikka Pulkkinen
Istina
Ivana Smilović
Svaka obitelj ima svoju priču, a Riikka Pulkkinen nas u svom romanu "Istina" vodi u jednu itekako kompleksnu.
Na samom početku upoznajemo Elsu i Marttija, stari bračni par.
U prvom planu je Elsina dijagnoza, rak kojem nema lijeka, a zbog kojeg je neko vrijeme boravila u hospiciju, dok se konačno nije odlučila svoj život privesti kraju – doma.
Racionalna je to i bistra odluka žene koja je cijeli život čvrsto držala sudbinu u svojim rukama.
Ona je inteligentna psihologinja, a svoje zadnje dane želi provesti, pa...
ostvarujući sve što joj padne na pamet.


Martti, slikar, umjetnik i k tome Elsin muž već dugo, dugo godina, pokušava se nositi s gubitkom koji ga svakako čeka, a u svemu tome pomaže mu cijela obitelj, od kojih svatko ima svoju ulogu.
Tu je Eleonoora, liječnica i njihova kći, ozbiljna, racionalna i stroga – ne dopušta da joj emocije zamute razum ni u ovakvim situacijama, barem naizgled.
Uz bok su joj Anna i Maria, njezine kćeri, koje bez obzira na svoje mlade godine žele pomoći u novonastaloj tužnoj i teškoj situaciji.

Ulazimo u život jedne obitelji, njuškamo, zavirujemo kroz prozore i otkrivamo da se svi ovi različiti karakteri različito nose sa situacijom koja neizbježno dolazi.
Njihovi komplicirani međusobni odnosi dodatni su teret, a razlika u dobi nudi i nužno drugačije poglede na svijet i život općenito.


Retci u ovoj knjizi vrlo važne životne lekcije, između ostalog pomažu mladima da shvate razmišljanja onih starijih, kao i obrnuto.
Knjiga je puna promišljanja o životu, mladosti, prolaznosti, vrednovanju sreće tek nakon što prođe – baš kao što bi bilo očekivano za jednu knjigu koja govori o osobi  oboljeloj od neizlječive bolesti.

Ali, ova knjiga, unatoč očekivanjima, uopće nije - knjiga o bolesti.
Elsin rak, kao i trud obitelji i nje same da se nosi s time, samo je jedan segment ovoga romana.
Odjednom, pomalo neočekivano, Elsa otkriva unuci Anni, a time i čitateljima jedno novo ime – Eva.
I tako priča biva lansirana u prošlost, koja se isprepliće sa sadašnjim vremenom, što se nastavlja do samoga kraja knjige.
 

Donosi nam dozu mističnosti, znatiželjni smo i jedva čekamo doznati tko je Eva, što se dogodilo, a sve sluti na to da se radi o potresnoj priči.
Kombiniranje prošlosti i sadašnjosti vješto je izvedeno i uopće nije naporno.
Priča u prošlosti se lagano razmotava i zadržava pozornost, dok sadašnjost približava smrt, kao i kompleksnost života.

Prevare, boli, intrige, teške strane ljubavi – samo su neke od tema koje obrađuje ova knjiga.
Štivo je to koje je ponekad pomalo apstraktno, ali je svakako duboko, emotivno, povremeno i zbunjujuće, a itekako potresno i teško.
Ipak, lijepo je pisano, bez pretjerane patetike, zamke u koju je svakako moglo upasti s obzirom na teme koje obuhvaća.
Lagano se čita, iako teško pada.


Najveća prednost, a nekome možda mana ovog djela je upravo to što nije ono što na prvu očekujete.
Ovo je dojmljivo i jako djelo, ali iako se, kao što smo rekli, na prvi pogled čini da je riječ o knjizi o raku, toj teškoj bolesti koja se nažalost ušuljala u previše života u posljednje vrijeme, priča otkriva da to nije slučaj – riječ je o životu, odnosno životima, u punom sjaju svoje kompliciranosti… O životima koji se isprepleću i utječu jedni na druge… O tuzi koju svatko nosi u sebi… O obitelji… O prošlosti od koje sadašnjost ne može pobjeći… O svemu, a najmanje o smrti!


 
 
Kazuo Ishiguro
Pokopani div
Tanja Tolić
Nije on od lijepih rečenica.
Ishova velika snaga je u izmamljivanju emocija kroz priču.
Tim je riječima Lorna Ishiguro u veljači 2015.
godine The New York Timesu objasnila zašto je suprugu, nakon što je napisao prvu verziju "Pokopanog diva", rekla: "Ovo neće ići.
Ne mislim da to moraš doraditi; moraš krenuti ispočetka.
Ovo nitko ne smije vidjeti."

Problem je bio u jeziku kojim je pisao.
Lorna Ishiguro nazvala ga je smiješnim.
Tih prvih pedesetak stranica zvučalo je ukočeno, i vjerojatno pompozno, kao da se čitatelj našao u filmu o Robinu Hoodu iz 1940-ih.
Petnaest godina Kazuo Ishiguro zanosio se idejom o romanu u kojem bi se bavio  kolektivnim sjećanjem i time kako se društva i kulture oporavljaju zaboravom zvjerstava počinjenih u prošlosti.
Deset godina mu je trebalo da roman napiše.
S drugom verzijom Lorna Ishiguro bila je zadovoljna; u njoj je britanski pisac japanskog podrijetla, lanjski dobitnik Nobelove nagrade za književnost, izveo svoju uobičajenu čaroliju mamljenja.

Gordo zvuči reći - uobičajenu, jer netko je petnaest godina mislio o jednoj ideji.
Vjerojatno svaki dan.
Pritom je neumitno stario i opažao, citiram isti tekst iz NYTimesa, kako njegove mentalne snage opadaju, "nekad sam bio u stanju držati istodobno vrlo komplicirane stvari u glavi, složene svjetove.
Sad kad imam ideju, zapišem je".
Lorna Ishiguro brutalna je čitateljica jer svakom je piscu san i lijepa rečenica.
A opet, malo je onih koji rečenicama znaju mamiti - očaravati, isprositi i dobiti upornim nastojanjem; koji iz čitatelja uspijevaju izvući tanahne struje misli i osjećaja, stranicu prije i njemu samome nedohvatljivih.
Uz rizik da zvučim patetično, postoje u nama vrata koja vode do poljane na kojoj svi ponekad obitavamo.
Nije to nužno čitateljska poljana.
Ne znam jesmo li tamo divovi ili ljudi, ogeri ili piksiji, uspavane zmajice ili ugriženi dječaci.
Priča je ključ za ta vrata, a ljude koji su lađari do tog mjesta može se nabrojiti na prste jedne ruke.
Često su pisci, ali nije pravilo.

"Pokopani div" u izdanju zagrebačke Mitopeje - nakladničke kuće koja se prema knjizi odnosi kao prema Svetom gralu - moj je prvi susret s prozom Kazua Ishigura.
Pošteno bi bilo najprije reći da je to moj prvi susret s Knjigom.
Kad primi Mitopejino izdanje u ruke, čovjek osjeti potrebu biti blag i dobar - najprije zato što je to, u smislu objekta, doista predmet vrijedan čuvanja u vitrini.
Luksuzno ograničeno izdanje u 500 primjeraka, svaka knjiga ima svoj individualni broj, a jamči ga plastificirana naljepnica na ovitku.


Svaka knjiga ima i FSC certifikat, što znači da je izrađena iz papira poteklog iz održivo i odgovorno uzgajanih šuma.
Neće požutjeti.
Izdanja su uvezana u eko-kožu, što omogućuje hladno lijepljenje oktavo uveza, tako da se knjige lako daju rasklopiti i ostati rasklopljene.
Ne ispadaju stranice.
Uz knjigu dolazi i kutija za čuvanje knjige; knjiga je vakumirana.
"Pokopani div" ima baršunastu naslovnicu, kao da čitatelj s visine prstima miluje šumu.
Ime autora i naziv knjige na naslovnici izrađeni su...
nemam pojma od čega, izgleda kao kaligrafija od puhanoga stakla, zalijepljena na tu šumu od baršuna (dizajn potpisuje Hana Šneler).
Danas sam i saznala da je tekst, u velikom dijelu knjige, oblikovan bez ijedne prelomljene riječi (više o tome pročitajte ovdje: 

Sad ću se vratiti na one lijepe rečenice kojih Ishiguro navodno nema.
Engleski jezik nema aorista i imperfekta, Ishiguro se, kako je objasnio prevoditelj "Pokopanog diva" i nakladnik Mitopeje Vladimir Cvetković Sever, na kraju odlučio za stilski vrlo osebujan suvremeni engleski.
Ali te stileme ima hrvatski i oni su hrvatskom prijevodu darovali suzvučje koje proizvodi mnogo lijepih rečenica; "Pokopani div" je sigurno (uz "Augusta" u prijevodu Patricije Horvat) najbolji lanjski prijevod na hrvatski jezik.

Čini mi se da premalo novih čitatelja to danas zna, ali nekad su strane knjige na hrvatski prevodili Tin Ujević (recimo, Conradovo "Srce tame", Ekströmovu "Plesala je jedno ljeto" sa švedskog!, Proustov "Put k Swannu", Sartreovu "Mučninu"), Gustav Krklec (Babeljova "Odesa", "Djetinjstvo" Maksima Gorkog), Dobriša Cesarić (dijelom Čehova i Puškina), Antun Šoljan (T.
S.
Eliota, F.
S.
Fitzgeralda, Thomasa Hardyja, Hemingwaya, Millera, Orwella i Mailera)...
Neka mi oproste oni koje nisam nabrojila, ovo je tek svojevrsna "pokazna vježba": hoću reći, prijevod Vladimira Cvetkovića Severa nimalo ne zaostaje, dapače.
Pokazuje kako je hrvatski jezik i lijep i bogat, kako se, uz pomoć odličnog prevoditelja, književnost sigurno pretače i grana u novi jezik i kako je, svaki istinski prevoditelj, ujedno i književnik.

"Pokopani div" priča je smještena 1500 godina u prošlost, otprilike u 6.
stoljeće o kojem nam povijest nije ostavila nikakvih pisanih tragova.
Rimljani su odavno otišli, a Britanija postojano propada.
Axl i Beatrice, bračni par vremešnih Brita, odluče da je napokon došlo vrijeme da pođu kroz tu napaćenu zemlju izmaglice i ruševina ne bi li pronašli sina kojega godinama nisu vidjeli, sina kojega se jedva sjećaju.
Putem će im se pridružiti jedan saski ratnik, siroče Edwin koje mu je štićenik, i stari vitez Gawain, nećak pokojnoga kralja Arthura.

Ishiguro se labavo naslanja na arturovske legende u svojoj pripovijesti.
Jedna od njih "Sir Gawain i Zeleni Vitez" daje mu tek mitopejski locus: deset mu je godina trebalo da napiše "Pokopanog diva" jer nije znao kako da se bavi (suvremenom) temom zvjerstava i zaborava a da ne koristi realistično povijesno okruženje koje bi smanjilo doseg ideje koja leži u osnovi romana - o kolektivnom zaboravu koji nosi i individualni zaborav; o tome što moramo žrtvovati kao ljudi, iz riznice vlastitih osjećaja i sjećanja, da bismo zaboravili što smo činili kad se nismo ponašali humano prema, u ljudskom smislu, braći i sestrama.
Mitovi nam - citiram sa stranica Mitopeje, iz teksta u kojem objašnjavaju naziv svoje izdavačke kuće - pričaju one priče koje su nam potrebne da razumijemo sebe i svijet oko nas, da primimo znanja i obrasce što se generacijama prenose, te da ih sačuvamo i ostavimo za sobom.

Axl i Beatrice sve su to zaboravili, "čudnovato je kako svijet zaboravlja ljude i događaje što se zbiše koliko jučer i prekjučer.
Kao da je sve nas snašla neka bolest".
Zemlja je pala pod kletvu izmaglice zaborava, je li im od sramote sjećanje tako slabo ili je istina ono što je rekao jedan stranac u prolazu - može biti da je sȃm Bog zaboravio mnoge stvari o njihovoj prošlosti, a ako nešto nije u Božjem umu, koja li je vjerojatnost da se zadrži u umovima smrtnika?

No jednoga jutra Axla će probuditi radost odluke, poslije ćemo saznati da se oslobodila neka mala izba u srcu puna čežnje za osvetom; da je riječ o rani što je sporo zarastala, ali ipak je zarasla; o trenutku kad "shvatih da me posljednji ostatak mraka napustio".
Odakle ta čežnja, kakav je to mrak? Što će lađar Haron tražiti umjesto novčića da pusti svoju razjarenu svjetlost znanja i kroz kakve će krajolike Beatrice provesti svojeg Axla, ima li raja na kraju puta?

"Pokopani div" u sebi krije jednostavan a ingeniozan zaplet - čitatelju vrlo brzo postaje jasno da Axl i Beatrice nisu tek običan par vremešnih staraca.
Ratnici i vitezovi Axla putem  prepoznaju, a i njemu se vraćaju sjećanja na veliku ulogu koju je jednom odigrao.
Beatrice istodobno intimno strahuje: lađar kojeg susretnu na početku putovanja među ruševinama u koje se sklone od oluje potvrđuje im priču koju su čuli u glasinama - na kraju putovanja lađar je dužan ispitati par koji čeka prijeći vodu.
Ako je spona njihove ljubavi dovoljno jaka, dopušta im se zajedno nastaniti na otoku.
"Neki par može tvrditi da ga veže spona ljubavi, ali mi lađari možda umjesto toga razaznamo kivnju, ljutnju, čak i mržnju.
Ili silnu jalovost.
Katkad strah od samoće i ništa više.
Istrajnu ljubav koja se očuvala kroz godine - to viđamo vrlo rijetko."

Ishigurov preokret - to je sve što ću otkriti - krije se u tome što s vremenom sve manje postaje važno tko su Axl i Beatrice, a sve više što su jedno drugome.
Kolektivni zaborav donosi oslobođenje zajednici, jer najlakše je oprostiti kad izmaglica prekrije sjećanja, no stvara duboki intimni gubitak - ljubav u mnogome čine i povrede, način na koji se nosimo s patnjom nerijetko jača privrženost.
"Pristat ćemo mi i na povratak onih ružnih (uspomena, op.
a.), pa čak i ako nas rasplaču ili uzdrmaju od bijesa.
Jer nije li to naš zajednički život?" govori Beatrice.
"Što god to bilo, daj da vidim, daj da vidim", zaziva Axl.

Lorna Ishiguro bila je u pravu.
Velika snaga njezina supruga je u izmamljivanju emocija, ljepota rečenica tu uopće nije bitna; tek je figura, opsjena, pred sirovim materijalom koji nosimo u tkivu naše psihe.
"Pokopani div" raskošan je u nježnosti, razara snagom osjećaja koje otključava lađar Ishiguro, i čitatelj ostaje bespomoćan pred vlastitim izbama punim čežnje.


 
 
Daniel Kehlmann
Trebao si otići
Magdalena Blažević
 Promatrati šestu knjigu njemačko-austrijskog pisca Daniela Kehlmanna "Trebao si otići" (Fraktura, 2017.) u granicama priče o ukletoj kući, gotičkog podžanra, značilo bi postaviti je u komparativan odnos sa srodnim književnim djelima, obično književnim klasicima.
Takva kategorizacija ovog suvremenog trilera s elementima horora podrazumijevala bi s jedne strane neupitan interes čitateljstva, a s druge bi navedena komparacija pokazala sve slabosti Kehlmannove pripovijetke.


Ona izvan svake sumnje slijedi formulu priče o ukletoj kući utemeljenu potkraj 18.
stoljeća prvim gotičkim romanom "Otrantski dvorac" H.
Walpolea.
Tu su formulu koja je obuhvaćala začarani/ukleti dvorac, nadnaravne pojave i ljubavne spletke kasnije do savršenstva dotjerali američki pisci Poe, Hawthorne, Lovecraft i Stephen King, a u slabijim se odjecima javlja i u hrvatskoj književnosti.


Danas je motiv uklete kuće sveprisutan u američkoj pop-kulturi te je na neki način postao njezinim zaštitnim znakom.
Iščitavajući američku horor-fikciju s motivom uklete kuće od druge polovine 20.
stoljeća do danas uočavaju se ponavljajući obrasci.
Sve započinje idiličnom, predobro-da-bi-bilo-istinito scenom, kakvom zapravo započinje svaki literarni, a možda i životni horor.
Obitelj iz srednje klase iznajmljuje ili kupuje kuću vrlo niske cijene, a stariji mještanin ih upozorava na njezinu mračnu prošlost ili čak nadnaravne događaje.
Oni odbacuju takva upozorenja pripisujući ih praznovjerju.
Borba s nadnaravnim silama na život ili smrt završava na dva načina: obitelj bježi, a kuća izgori, ili obitelj bježi, a kuća ostaje netaknuta čime se ističe ciklična priroda zla.

Kehlmann prati sličan obrazac.
Njegov se pripovjedač s obitelji, suprugom Susanne i kćeri Esther smješta u kuću za odmor okruženu šumom i planinama da bi tamo proveli zajedničko vrijeme te da napiše nastavak za film koji mu je donio popriličan uspjeh.
Sa suprugom ima težak odnos, a nije mu lako nositi se ni s roditeljskim obvezama.


Kako to obično biva s nepouzdanim pripovjedačima, čitatelj proživljava događaje iz perspektive koja balansira liminalnim prostorima svijesti i podsvijesti, realnog i nadrealnog, sna i jave.
Junaci priče shvaćaju da nešto nije u redu s kućom koju su iznajmili, a kroz razgovore s lokalnim stanovništvom kroz uho im se provlači misao da kuća ima tragičnu prošlost.


Kad pripovjedač uoči neobične događaje: odraz u prozoru nestane, fotografije nestaju i pojavljuju se, a muče ga i noćne more: prazna soba s golom žaruljom na stropu, žena sa strašnim očima itd., nađe se u očajnoj situaciji jer ne može razabrati što je stvarno, a što plod njegova uma.
Stranac u lokalnoj trgovini savjetuje mu da što prije ode, a ta se poruka "trebao si otići" napisana njegovim rukopisom pojavljuje i u bilježnici.
Ostaje pitanje hoće li se pripovjedač uspjeti oduprijeti snažnom utjecaju kuće...

Iz ovakve se fabule izvlači sličnost s književnim i filmskim klasikom Stephena Kinga "Isijavanje", ali takva usporedba nikako ne ide u korist Kehlmannu jer njegova pripovijetka ne može pratiti američkog majstora strave.
Pripovjedačeve misli su fragmentirane, ponegdje iznenadno prekinute, nedovršene što bi trebalo izazvati suspenziju, napetost i strah, ali to se ne događa.


Takav se izostanak uznemirenosti i straha trileru/hororu teško prašta.
Iako autor duboko zasijeca u psihologiju pripovjedača te strukturom prati formulu priče s motivom uklete kuće, on ne uspijeva uvjeriti čitatelja da je junak zapeo u prostorima vlastita uma, nego se osjeća neka parodijska, gotovo duhovita nota.

Pitanje zašto toliko volimo horore, osobito one s ukletim mjestima, postavlja se od prve takve priče koja je izazvala čitateljsku senzaciju.
Čini se da nam je ipak lakše zamisliti strah i život u ukletoj kući nego se suočiti sa vlastitom smrtnošću.
 
 
Johanna Holmström
Anđeli s asfalta
Ivana Smilović
Knjige su kao i ljudi, što veća očekivanja imamo od njih, veća je mogućnost da će nas razočarati.
Nema čitatelja koji se nije opekao nakon što su ga privukle zgodne korice ili kratki sadržaj.
Nekad shvatimo da knjiga nije za nas nakon stranice, nekad nam treba malo više, ali u suštini je najvažnije, ponovno, kao i kod ljudi – ono što se krije iznutra i koliko nam to zapravo odgovara.


"Anđeli s asfalta", mlade finske spisateljice Johanne Holmström privukli su me odličnom temom, o islamskoj obitelji smještenoj u Finsku.
Inače obožavam knjige koje mi donose makar djelić druge kulture, pa sam to očekivala i od "Anđela s asfalta", kao i da ću dobiti uvid u život onih koji se, ni krivi ni dužni, ne uklapaju u društvo u kojem se nalaze.

Suština knjige je vrlo zanimljiva, ulazimo u život kompleksne obitelji – oca muslimana, majke koja je zapravo Finkinja, ali se preobratila na islam i postala tradicionalnija od oca, te dviju mladih djevojaka, njihovih kćeri – Samire i Leile.
Svi oni pokušavaju se uklopiti u zajednicu koja ih često osuđuje i odbacuje.
Knjiga je napisana iz perspektive djevojaka, posebno Leile, tinejdžerice koja je u sukobu sa samom sobom, vršnjacima, kao i obitelji.

Na samom početku ona promatra staru fotografiju svojih roditelja, kao dokaz da su nekad bili sretni, čime se stvara dojam neugode, teške i tužne atmosfere već na prvim stranicama.
Autorica donosi sitnice o obitelji, ulazimo u njihovu kuću, živimo njihove živote, otkrivamo njihova pravila koja su, očekivano, specifična za ovu neobičnu obitelj.


Svi likovi nose teret i upoznajemo njihove probleme, muke i način na koji se nose s njima.
Pokazuje se kako tradicija funkcionira u modernoj državi, koliko teško može biti ako si drugačiji, kako se nositi s rasizmom, ksenofobijom… Koje sve sukobe donosi tradicionalni odgoj u modernoj državi – unutarnje i vanjske, s okolinom.
I to je dobra strana ove knjige.

S druge strane, način na koji je knjiga napisana je prilično naporan, uz isforsirane psovke i, pretpostavljam, ono za što autorica smatra da je "mladenački" način govora.
Vjerojatno zato što je većina knjige pisana iz perspektive 15-godišnjakinje.


Stvara se dojam da spisateljica nije mogla odlučiti piše li banalan tinejdžerski roman ili ozbiljnu knjigu koja predstavlja cijelu jednu kulturu i snažan je glas svih onih koje osuđuju zbog boje kože, vjere i slično.
Upravo zbog te neodlučnosti sve je zbunjujuće, nekonzistentno, likovi su nažalost nedovoljno razrađeni, a sve je i pomalo djetinjasto.
Što je velika šteta, jer bi ovo mogla biti odlična knjiga za otvaranje očiju o ksenofobiji, sa snažnom porukom, ali koliko god bih htjela da je drugačije, to se nije ostvarilo.


Gdje je počela konfuzija? Kao da se pokušava prikazati previše problema odjednom, od vršnjačkog nasilja do ksenofobije i obiteljskih problema, do mnoštva drugih sitnica i sukoba koji nisu prikazani na pravi način.
Autorica se trudi biti  brutalna, potresna, provokativna, ali nažalost knjiga ispada isforsirana i mlaka.
Zbog očiglednog truda da se stvori bilo kakva emocija – tuga, zgađenost, bilo što, čitatelj ostaje indiferentan.


Osjećaj koji imam nakon čitanja ove knjige je kao da sam zagazila do gležnjeva u duboko jezero.
Plitko, razočaravajuće štivo kojem se ne bih rado vratila.


 
 
Tadeusz Borowski
Kod nas u Auschwitzu
Magdalena Blažević
 Život Tadeusza Borowskog, poljskog pisca i pjesnika, ironičan je koliko i njegova djela.
Rođen je 12.
studenoga 1922.
godine u Žitomiru, jednom od najstarijih kulturnih središta u Ukrajini koje su u kasnom srednjem vijeku naselili Poljaci.
Obitelj se počela raspadati već 1926.
godine kada mu je otac odveden u gulag pod optužbom za članstvo u poljskoj vojnoj organizaciji u Prvom svjetskom ratu.


Godine 1930.
majka mu je poslana u Sibir za vrijeme kolektivizacije, a Tadeusz odrasta s tetkom.
Uz pomoć Crvenog križa s bratom uspijeva doći do Poljske i susresti se s roditeljima koji su pušteni iz zatvora.
Kad je 1939.
godine izbio rat, Tadeusz je, tada 17–godišnjak, radio kao stražar u skladištu.
U tom je periodu nastala njegova najbolja ratna poezija koja će ga kasnije svrstati među poljske klasičare.
Svoje je književno stvaralaštvo objavljivao u ilegalnom časopisu Droga koji su osnovali Ewa Pohoska i Juliusz Garztecki.

Za vrijeme ilegalnog studija poljskog jezika i književnosti živio je sa zaručnicom, Mariom Rundo.
Jedne se večeri Maria nije vratila kući, a Tadeusz umjesto da izbjegava mjesta na kojima su obično boravili, upada ravno u Gestapovu klopku.
Bilo je to 24.
veljače 1943.
godine u stanu njihova prijatelja Czeslawa Mankiewicza.
Najprije je dva mjeseca proveo u ozloglašenom zatvoru Pawiak, otkuda mu se pružao pogled na svakodnevicu i život Židova u varšavskom getu.


Iz Pawiaka je prebačen u Auschwitz gdje saznaje da je istu sudbinu doživjela i Maria.
Bili su razdvojeni, ali uspjeli su izmijeniti nekoliko pisama.
Originalna pisma nisu sačuvana, ali ih je Borowski kasnije rekonstruirao u svojoj prozi.
U svibnju 1945.
godine američka vojska oslobađa zatvorenike iz Dachau-Allacha, zatvora u koji je bio poslan početkom te godine.
I Tadeusz i Maria gotovo dvije godine provode u izbjegličkom kampu na njemačkom teritoriju gdje je Borowski pokazivao znakove kliničke depresije.
U Varšavu se vraćaju 1946.
godine i nakon nekoliko mjeseci stupaju u brak.

U dubokoj depresiji, razočaran poslijeratnom politikom i u nemogućnosti da se svrsta u bilo koji od režima, Borowski se odlučuje na samoubojstvo, ironično plinom, tri dana nakon rođenja kćeri Malgorzate, tek napunivši 29 godina.

“Gospodo, izvolite u plinsku komoru” naziv je jedne od pripovijedaka iz zbirke “Kod nas u Auschwitzu” koju je 2015.
godine objavio VBZ u sklopu projekta “Europom u 30 knjiga”.
Zbirka sadržava deset priča koje se odnose na život u okupiranoj Poljskoj i boravak u koncentracijskim logorima.
Priča iz naslova ispripovijedana je u prvom licu jednine.


Ali kako bi išta moglo biti osobno u priči o Auschwitzu? Borowski nas prvom scenom uvodi u logorsku svakodnevicu.
Dan je vreo, “žega je bila strašna”.
Čitatelj očima pripovjedača promatra tisuće golih ljudi koji se motaju po logoru, dan je monoton, gotovo dosadan.
Borowski strašnom, hladnom ironijom banalizira situaciju i to ne zbog ravnodušnosti, nego mu ona služi da brutalnim scenama razotkrije istinsku narav čovjeka.

Dosadu prekida dolazak transporta, što za pripovjedača i članove Kommando Kanade (radne jedinice koja je radila u dijelu logora u kojem su se čuvale oduzete osobne stvari zarobljenika) znači preživljavanje.
Opis dolaska transporta sadržava u sebi svu silinu tragedije i besmisla:

“Iz vagona se izlijeva šareni val, pretovaren, nalik na obespamećenu, slijepu rijeku, koja traži novo korito.
Ali prije nego što dođu sebi, ošamućeni svježim zrakom i mirisom zelenila otimaju im se stvari iz ruku, svlače im se ogrtači, ženama se grabe torbice, oduzimaju kišobrani.”

Osjećaj bešćutnosti nije prisutan samo u odnosu nacista i logoraša, u neljudskim uvjetima i ljudi postaju neljudi.
Tako se Grci, prema kojima se posebno okrutno odnosilo, zapravo raduju što dolazi transport s ljudima koji idu ravno u peć jer neće morati tovariti tračnice i nositi grede.
Kad je Maria Borowski 1959.
godine objavila zbirku pripovijedaka svog pokojnog muža, ona je u prvi mah bila veliki skandal.


Borowski nikada nije postigao popularnost Williama Styrona, na primjer, koji je romanom “Sofijin izbor” opisao život poljske imigrantice koja je preživjela Holokaust i pokušava ponovo organizirati život u Brooklynu.
Styronov stil pun empatije i suosjećanja učinio je da se publika poistovjeti s junakinjom, a roman postane kultni.
Vjerujem da je malo onih koji nisu čuli za “Sofijin izbor”, barem za Oscarom nagrađeni film ako  već nisu čitali ovo opsežno štivo.


Borowski je za razliku od Styrona bio iznimno šokantan.
Njegova svjedočanstva uvelike su se razlikovala od povijesnih zapisa, a čitateljima se bilo teško identificirati s hladnim i distanciranim likovima.
Proza mu je mješavina ironije, groteske i sarkazma (sva tri su elementa sadržana već u naslovu), u kojoj ne postoje crno-bijeli likovi.
Surovo okruženje logora pripovjedaču ne ostavlja prostor za suosjećajnost jer je otupljenje očekivano kada je čovjek neprestano izložen nezamislivim strahotama.


Pripovjedač svakodnevno iz pretrpanih vagona izbacuje pregažene bebe držeći ih za stopala po dvije u jednoj ruci, onako kako bi čovjek primio kokoši.
Tamo je umrtvljeno sve ljudsko u čovjeku.
Scene horora se nižu jedna za drugom:

“Evo, brzo ide žena, ne previše žurno, ali grozničavo.
Maleno, nekolikogodišnje dijete rumenog, bucmastog lica kao u anđelčića, trči za njom, ne može je sustići, pruža ruke i plače: Mama! Mama!”

Ona želi sustići one koje ne idu na kamion, mlada je, lijepa i želi živjeti:

“Gospodine, gospodine, to nije moje dijete, nije moje!
Mama, mama, ne bježi!”

Kad se raščisti sav taj užas, kad su ljudi već kategorizirani, još samo neumorno voze kola Crvenog križa, prevoze plin, za ubijanje ljudi, dakako.

Ostavština Taudesza Borowskog nije velika, ali je ostavio dubok trag na pisce iz druge polovine 20.
stoljeća.
Imre Kertesz je 2002.
godine, kada je primio Nobelovu nagradu za književnost, rekao da mu je upravo fascinacija prozom Taudesza Borowskog bila razlog za nastanak njegovih djela.
Bernhard Schlink u svom romanu “Der Vorleser”, kod nas poznat pod nazivom “Žena kojoj sam čitao”, također spominje djela  Borowskog.
Osim toga 1970.
godine snimljen je poljski film u režiji Andrzeja Warde “Krajolik poslije bitke” koji se temelji na njegovim pričama.


Nažalost, teško da će se ovakva književnost naći na popisima “knjiga koje morate pročitati” koji su u posljednje vrijeme toliko popularni, ali zasigurno bi se trebala naći na popisu knjiga koje pomažu u boljem razumijevanju povijesti i čovječanstva burnog 20.
stoljeća.
 
 
Astrid Lindgren
Ratni dnevnici 1939-1945.
Tanja Tolić
Godine 2013.
u jednoj pletenoj košari za rublje u stanu Astrid Lindgren u Stockholmu pronađeno je 17 ispisanih bilježnica punih izrezanih članaka iz novina i pisama.
Bili su to ratni dnevnici koje je mama Pipi Duge Čarape pisala šest godina, dok je radila u državnoj upravi na cenzuri pošte.
O tome što je radila nije smjela nikome govoriti, no pisma su često bila dirljiva i šokantna, pa je Lindgren mnoga od njih prepisala u dnevnik ili pak, sama sa sobom, komentirala informacije koje je doznala.

Dnevnici su, u sažetom obliku, u Švedskoj objavljeni dvije godine poslije otkrića (u Hrvatskoj 2017., “Ratni dnevnici 1939-1945.”, Disput, prijevod Željka Černok).
Iako su švedska kritika i publika hvalile novootkriveni rukopis, Astrid Lindgren je posmrtno (umrla je 2002.) izazvala i velike polemike: dnevnici su srušili mitove o švedskoj neutralnosti za vrijeme Drugog svjetskog rata, kao i tvrdnje da je Švedska saznala za postojanje koncentracijskih logora tek po završetku velikog sukoba.

U zapisu od 18.
veljače 1940.
Lindgren citira švedskog premijera Pera Albina Hanssona da “Švedska želi ostati neutralna do smrti”, no samo pola godine kasnije, 1.
rujna, spisateljica piše o tome kako “Norveška još uvijek neprijateljski gleda na Švedsku, kažu jednako loše kao 1905.
Razlog je taj što puštamo njemačke trupe da prođu - što je javna tajna.
Radimo to - valjda zato što moramo - a i dogovorili smo nekakvu trgovinu ugljenom s Njemačkom”.

Istodobno, u zimu 1939.
Švedska je odbila zahtjev Engleske da pusti njezine trupe da prođu kako bi pomogle Finskoj protiv Rusije.
Nordijske zemlje mnogo više strahuju od Rusije nego Njemačke, što daje i novi pogled na porijeklo nacizma u Skandinaviji.
“Najgore je to što se sada jedva usuđujemo željeti Hitlerov poraz jer su Rusi ponovno krenuli u napade.
Posljednjih su dana pod raznim izlikama okupirali Litvu, Latviju i Estoniju.
A oslabljena Njemačka za nas na sjeveru znači samo jedno - da ćemo imati Ruse za vratom.
U tom bih slučaju radije cijeli život govorila ‘Heil Hitler’ nego da su nam Rusi gospodari”, piše 18.
lipnja 1940.

Židove prvi put spominje u listopadu 1940., rastužuju je očajničke molbe “ubogih Židova za vize i dozvole za ulazak u zemlju”.
Konc-logor u Oranienburgu i Buchenwaldu spominje već u zapisu iz studenoga 1940., u ožujku 1941.
piše kako “izgleda da Hitler namjerava od Poljske napraviti golem geto u kojemu ubogi Židovi moraju umrijeti od gladi i prljavštine”.

U vrijeme kad piše svoje ratne dnevnike Astrid Lindgren još je nepoznata svijetu.
Između isječaka iz novina i indiskrecija o poslu kojim se bavi, piše o svojoj djeci, Larsu i Karin, suprugu Stureu, bicikliranju, uređenju novoga stana i neumorno nabraja što su sve pojeli za ručak ili večeru kad se hrana počne izdavati na kupone.

Književnicu upoznajemo tek u ožujku 1944., tada prvi put spominje da se “baš zabavlja s Pipi Dugom Čarapom”.
Kći Karin dala je majci ideju za njezin najpopularniji lik - u prosincu 1941., dok je bolovala od upale pluća, zamolila ju je da joj priča o djevojčici koju je izmislila tog trena.
U travnju 1944.
Astrid je uganula nogu i počela pisati o onome o čemu je prije pripovijedala djeci, već u svibnju predala je Karin rukopis u lijepom crnom ukrasnom fasciklu.

Knjiga je objavljena krajem 1945., na Staru godinu Lindgren piše kako njezini književni uspjesi stalno idu uzlaznom putanjom, “što sigurno ne može potrajati zauvijek”.
Knjige o Pipi prodala je u više od 150 milijuna primjeraka.

Njezina obitelj vagala je da li objaviti ratne dnevnike.
Razlozi su intimni.
U srpnju 1944.
autoričin supruge Sture zaljubio se u drugu ženu.
“U mom životu dogodio se potres”, piše slomljena Lindgren.
Pati od nesanice i tjeskobe, u jednom trenutku lijepi novinsku fotografiju “direktora Autokluba” u dnevnik, suprug je otišao od kuće.
“Original je zastranio.
A ja ne znam što bih.” Godina 1945.
donijet će kraj svjetskog i intimnog sukoba.
“Moj je privatni rat, izgleda, okončan - i to mojom pobjedom.”

* Tekst je originalno objavljen u tjedniku Globus.


 
Arundhati Roy
Ministarstvo potpune sreće
Tanja Tolić
"Rado bih napisala jednu od onih rafiniranih priča u kojima se, iako se ne događa puno toga, itekako ima o čemu pisati.
To u Kašmiru neće ići.
Ovo što se tu događa, nije rafinirano.
Previše je tu krvi za dobru literaturu." To je u svoju bilježnicu zapisala otmičarka S.
Tilottama, zvana Tilo.
Bilježnica je ustvari knjiga, sastoji se od priča, novinskih isječaka i dnevničkih unosa.
Otmičarka je otmičarka djeteta.
U to dijete polaže velike nade.
Moglo bi je spasiti jer je već pomalo luda.
Nije bitno zna li da je luda.

No koja je prihvatljiva količina krvi za dobru literaturu? To je možda ključno pitanje novog, drugog romana Arundhati Roy, "Ministarstvo potpune sreće" (prijevod Saša Stančin, Profil, 2017.).
Na "Ministarstvo" se čekalo dvadeset godina, sve otkako je Arundhati Roy objavila svoj prvijenac "Bog malih stvari" za koji je dobila nagradu Booker.
"Boga malih stvari" nisam pročitala pa ne mogu uspoređivati, no "Ministarstvo" je zahtjevno štivo - upravo zbog velikih, nerafiniranih količina krvi - i traži ozbiljnog čitatelja: dijelom jer radnju nosi mnoštvo likova koji se kreću oko vražjeg kotla Kašmirske doline - zemlje koja pripada svakome, osim samoj sebi; dijelom jer je nekome izvan Kašmirske doline, i izvan Indije, teško shvatiti kontekst u kojem se odvija to krvoproliće.

Arundhati Roy, iako Indijka, desetljećima se bori za nezavisnost Kašmira.
To joj nije donijelo popularnost kod indijskih vlasti, u zahvalama, recimo, spominje pretpostavljam svoje odvjetnike - sedam imena - koji su pomogli da (zasad) nije u zatvoru.
Stavovi o njezinim stavovima su podijeljeni, ne samo u vezi Kašmira, jer Roy prosvjeduje i protiv globalizacije, neoimperijalizma, američke vanjske politike, nuklearnog oružja, industrijalizacije i ekonomskog rasta.
Arundhati Roy je ona vrsta žene koja ne može zatvoriti usta, nerijetko je zbog toga opisuju i kao "histeričnu".

U kritici koju je napisao za The Atlantic, Parul Sehgal kaže kako je "Ministarstvo potpune sreće" fascinantni nered i upravo je to najpreciznija definicija ovoga romana od 384 gusto ispisane stranice.
Kaos u čitatelju ne stvaraju samo zamršeni politički odnosi oko Kašmira, nego i neuobičajeni likovi otpadnika koji nastanjuju autoričin roman.
Zbog toga će vam se "Ministarstvo" ili svidjeti ili neće, mislim da nema sredine.
Ako vam se svidi, proći ćete pažljivo i strpljivo i kroz neprohodnije dijelove, neke i potpuno nerazumljive, primjerice kroz poglavlje nazvano Stanarka ili pamflete dr.
Azada Bhartiye u četvrtom poglavlju.
Meni se svidjela ta, mjestimično, posvemašanja netolerancija prema čitatelju, to sebično inzistiranje na povremeno nečitljivu rukopisu; Arundhati Roy duboko je uronila u svijet koji je stvarala deset godina, ne mareći kako će se čitatelj nakon nje snaći.

Kratak sadržaj na poleđini romana nećete naći.
Dijelom je to, nagađam, odluka hrvatskog uredništva jer zašto bi se, uostalom, velika književna djela morala prepričavati.
Dijelom je to, ruku na srce, i teško moguće, ali pokušajmo.
"Ministarstvo potpune sreće" počinje pričom o dječaku koji se zove Aftab, osim što dječakova majka vrlo brzo otkriva da dječak nije dječak, ali nije ni djevojčica.
Aftab je rijedak primjer hermafrodita, zbog čega će na pragu puberteta, iako ga odgajaju kao dječaka, odlučiti postati - hijra, žena zarobljena u muškom tijelu, danas bismo rekli transrodna osoba.
Hirje su u nekadašnjoj Indiji imale gotovo status božanstva, "riječ hijra znači tijelo u kojem živi sveta duša", živjele su u posebnim kućama, Aftab koji će postati Anjum u Kući snova.
No od Kuće snova do Ministarstva potpune sreće dugačak je put.

Nakon pokolja u Gudžaratu, Anjum iz Kuće snova seli na groblje (naslovnica knjige njegovo je uprizorenje, na njoj je prikazan nadgrobni spomenik).
Na tom će groblju najprije spavati na goloj zemlji, potom će sagraditi straćaru, a onda je proširiti u visinu i širinu, izgraditi apartmane, pa čak i bazen, iznajmljivati sobe u kojima uz grobne humke spavaju gosti, "tako da se duše živih i preminulih mogu družiti, poput kakvih gostiju na istoj zabavi", otvorit će školu u koju će doći pametna žena, otmičarka djeteta, čija je duša ugasnula nakon pokolja kojima je svjedočila u Kašmiru...

"Ministarstvo" počinje s Anjum, završava s Tilo.
Obje su priželjkivale djecu i dobile djecu.
Gotovo četiristo stranica između napučeno je drugim ljudima, životinjama, krvoprolićima, krivnjom, usamljenošću, siromaštvom, gubitkom identiteta i kaosom koji izaziva život.
"Ministarstvo" je najviše politički roman koji pokazuje da rat, nažalost, koliko razjedinjuje, toliko i ujedinjuje ovu kuglu na kojoj dišemo - patnja nam je zajednička.
Posvećeno je Neutješenima, dirljivo i ispravno, na početku označeno citatom turskog pjesnika Nâzıma Hikmeta: "Mislim, sve to ovisi o tvojem srcu..."

I čitanje je pitanje srce, ili nam se priča svidi, ili ne.
"Ministarstvo potpune sreće" me osvojilo, ne nužno na načine koje mogu izraziti riječima.



 
 
Gaëlle Josse
Posljednji čuvar Ellis Islanda
Magdalena Blažević
 Rečenicom "Sve je došlo morem" započinju dnevnički zapisi pripovjedača novog romana francuske književnice Gaëlle Josse "Posljednji čuvar Ellis Islanda" (Fraktura, 2017.).
Obuhvativši tek devet posljednjih dana boravka neimenovanog pripovjedača na Ellis Islandu, od 3.
do 11.
studenoga 1954.
godine, zapisima se kroz isprekidanu naraciju bilježi gašenje građevine koja svoju nekad kaotičnu svakodnevicu mijenja nijemim uspomenama i duhovima.


Pripovjedač osjeća neraskidivu vezu s otokom, sva sjećanja koja ima vezana su uz njegov užurbani ritam.
Mikrokozmos kroz koji je prošlo toliko duša pripovjedaču znači cijeli svijet, a ljudima koji tamo pristižu on je tek postaja koju trebaju proći u nadi da će stići u "la Mericu", obećanu zemlju.

Kroz fragmentiranu naraciju pripovjedač kazuje događaje s početka stoljeća kada se na Ellis Islandu iskrcavalo tisuće ljudi.
Taj otok, južno od Manhattana, za njih je predstavljao vrata raja, mogućnost za bijeg od siromaštva i rata.
Kroz njih je od 1892.
do 1924.
godine prošlo više od 22 milijuna ljudi.

Izmučeni prekoocenskim putovanjem, izgladnjeli, često smrtno oboljeli stizali su na otok gdje su ih čekali pedantni Amerikanci i najprije ih grubo selektirali na one koji nikako ne mogu kročiti na njihovo tlo, i one s kojima još trebaju obaviti razgovore.
Mentalno zaostale, bolesne ili na bilo koji drugi način "oštećene" putnike označavali su bijelom kredom i vraćali otkuda su došli.


Pripovjedač uspijeva dozvati atmosferu koja je vladala među očajnim ljudima te grubost i hladnoću s kojom im se pristupalo.
Uz taj djelić mračne povijesti on nam pripovijeda i dvije ljubavne priče, o dvije žene koje su obilježile njegov život.
To su supruga Liz i talijanska imigrantica Nella Casarini.
Ona brodom Cincinnati pristaje na Ellis Island s mentalno zaostalim bratom koji u potpunosti ovisi o njoj.
Pripovjedač prema njoj osjeti snažnu privlačnost, požudu kakvu nije osjetio ni prema jednoj drugoj ženi.
U njemu se javljaju oprečne emocije zbog nemogućnosti kontrole osjećaja i tijeka događaja.


Lik Nelle Casarini dominira ovim romanom.
Taj sporedno-glavni lik uzrokuje duboki emocionalno–psihološki rasap narativnog subjekta te ovom romanu daje toliko potrebnu notu romantičnog i tajanstvenog.
Josse to čini bez patetike te nas još jednom podsjeća da je zatiranje sjećanja uzaludan proces.

Jedan od važnijih motiva koji je Gaëlle Josse utkala u tkivo romana jest motiv "američkog sna".
Doseljenici pristižući na Ellis Island najprije ugledaju Kip slobode, simbol demokracije, jednakosti i prosperiteta.
Uz pošten rad jamčio im se uspjeh, neovisno o staležu i porijeklu.
Ukorijenjen u Deklaraciju neovisnosti ovaj fenomen neka je vrsta nacionalnog ethosa koji su u književnosti popularizirali J.
T.
Adams 1931.
godine djelom "Epic of America" te F.
Scott Fitzgerald romanom "Veliki Gatsby".
Taj se mit brzo počeo urušavati, kako ljudima koji su započeli život na američkom tlu tako i u književnosti posvećenoj surovoj svakodnevici.

Fluidno i nježno ispripovijedan roman iznimno je filmična priča strogo uokvirene radnje.
Svojim opsegom pripada skupini književnih djela koje Amerikanci nazivaju "One-Sit-Read", a njime je Josse čitatelja suočila s pitanjem sreće, neraskidivom vezom između čovjeka i prostora te nemogućnošću oslobođenja od demona prošlosti.
 
 
Andreï Makine
Zemlja i nebo Jacquesa Dormea
Tanja Tolić
 Francuski pisac Andreï Makine ustrajno odbija govoriti o svojem životu prije dolaska u Francusku.
Zna se da je rođen u Krasnojarsku u Sibiru, da ima šezdeset godina i da je doktorirao na Sveučilištu u Moskvi s temom iz francuske književnosti.
Njegov francuski život ponešto je otvoreniji: nema suprugu ni djecu jer se odrekao privatnoga života zbog pisanja; sve što je ikad napisao, napisao je na francuskom, a ne na materinskom ruskom jeziku; dobio je dvije najprestižnije francuske književne nagrade, Goncourt i Médicis; u ožujku 2016.
godine postao je članom Francuske akademije pa je to  okončalo rasprave o tome je li francuski ili ruski pisac, a koje su počele s njegovim prvim pokušajima objavljivanja u novoj domovini – izdavači su ga redom odbijali jer nisu vjerovali da Rus može toliko dobro znati francuski jezik da na njemu piše.
Prvo djelo su mu objavili tek kad je lagao da je prevedeno s ruskog jezika.


No kako je Makine naučio francuski jezik? Je li doista imao baku Francuskinju ili ga je francuski naučila prijateljica? Je li uopće imao obitelj ili je odrastao u sirotištu? Ta se pitanja transponiraju u njegov na hrvatskom novoobjavljeni roman „Zemlja i nebo Jacquesa Dormea“ (Disput i Hrvatsko filološko društvo, prijevod Sanja Šoštarić, 2017.), u Francuskoj originalno objavljen 2003.
godine, čime je završio svoju rusko-francusku trilogiju koju još čine romani, također prevedeni na hrvatski jezik,  „Francuska oporuka“ i „Rekvijem za Istok“.
Makine odrastanje u sirotištu spominje i kasnije, u svojem romanu „Knjiga kratkih vječnih ljubavi“, originalno objavljenom 2011.
godine, na hrvatski prevedenom dvije godine kasnije, također u izdanju Disputa.
No sirotište je možda samo topos, pisca Makineova talenta uskogrudno je – po čitatelja - svoditi na biografizam.


Jacques Dorme iz naslova novoga Makineovog romana pilot je koji je došao iz daleke zemlje, u Rusiji susreće ženu iz iste te zemlje, Aleksandru, i vole se svega nekoliko dana u gradu od kojeg će uskoro ostati samo ruševine; potom on odlazi na kraj zemlje da bi prevozio avione za bojište i gine razbivši se o ledenu padinu, pod blijedim svodom polarnog kruga.
Grad u kojem će se susresti dvoje Francuza ratni je Staljingrad.
On saznaje da je ona bolničarka, da je ranjena prije tri tjedna, pa je poslana na čvorište na kojem će ga spasiti od polazećeg  vlaka.
Ona saznaje da je on na staljingradskom kolodvoru pogriješio smjer i nije uspio doći do eskadrile kojoj je dodijeljen.


„Vrijeme koje će proživjeti zajedno bit će tako kratko da će im se sve događati istovremeno prvi i posljednji put“, tom nas rečenicom pripovjedač uvodi u roman.
„Zemlja i nebo“ nije ljubavni roman, iako je ljubav, kao možda i sirotište, stalni topos Makineovih romana.
Ljubav je njegovim likovima često spas, može biti i čitatelju, pod uvjetom da je spreman prihvatiti njezin oksimoron: njegove su ljubavi naime kratke i vječne istodobno.
Zemlja i nebo iz naziva romana nisu pak oksimoron, nego komplementarni i metafizički prostori – u prostoru neba Dorme obitava kao pilot, dugotrajno, toliko da ponekad zaboravi i na zemlju (tlo) i na rat koji se tamo odvija, no uspijeva letjeti satima, nadljudski, preko izdržljivog umora, upravo zato što u sebi nosi sliku zemlje, simbol one kratke i vječne ljubavi s Aleksandrom.


„Čovjek je bio sjedinjen s kretanjem letećeg kokpita, a istovremeno i sasvim izvan njega.
Nalazio se negdje drugdje, daleko od pepeljastog neba, od planina na kojima su se uvis nizale ledene pustinje.
Drugdje se sastojalo od jednog ženskog glasa, od šutnje jedne žene, od tišine jedne kuće, od jednog vremena u kojem se osjećao kao da je ondje zauvijek.
To se vrijeme odvijalo odvojeno od onog što se događalo u avionu, oko aviona.“

Jacques Dorme nije bio naivan, „znao je da u stravičnoj borbi prsa o prsa između dviju vojski, milijuna muškaraca koji su se međusobno ubijali u Staljingradu, taj komad lima s elipsom nema veliku težinu.
Ipak mu se tijekom svakog leta vraćalo nerazumno uvjerenje da zbog tog aviona neće biti uništena stara drvena kuća s krošnjom divlje trešnje pod prozorom.“

Jacquesova i Aleksandrina priča većim je dijelom ispričana posredno, kroz očište neimenovanog pripovjedača – on je isprva  dječak koji odrasta u sirotištu, potom ostarjeli pisac koji ispunjava prešutni dug.
Taj osjećaj duga je dirljiv, jer nije u pitanju obećanje nekome izričito dano, niti obećanje koje je zaiskano.
To je obećanje istodobno stvarno i potpuno fikcionalno: daje ga najprije dječak sam sebi, da bi preživio rasap iluzije o očevima herojima, potom ga daje na pragu mladenaštva kao zavjet za jednu molitvu, i konačno kao odrasla osoba, kao pisac, koji u prostoru kreativnosti ispisuje nadomjesnu stvarnost koja kompenzira i komplementira i individualnu i kolektivnu povijest.
U tom je smislu za Makinea ljubav najviše spas, to objašnjava kako može biti i kratka i vječna – može, ako je ispunjena smislom, jer onda zaustavlja vrijeme.


Dječak nikad nije upoznao Jacquesa Dormea, nije ni mogao jer je on odavno mrtav u trenutku kad upozna Aleksandru.
Njoj povremeno odlazi dok je smješten u sirotištu jer je poznavala njegove roditelje.
Siročad se tješi slikom o ocu-heroju, nepravedno osuđenom pa napokon rehabilitiranom, koji se vraća, ulazi u učionicu, prekida nastavu i izaziva nijemo oduševljenje nastavnice i školskih drugova.
No ta se slika raspada usputnom primjedbom o ocu kojeg su mitraljesci koknuli kao psa.


Aleksandra nema dječaku bog zna što ponuditi pa mu nudi ono što je gotovo zaboravila – uči ga francuski jezik, na tavanu kuće u kojoj živi nalazi se zaboravljena i prašnjava knjižnica bivšeg vlasnika zgrade.
Na vatrom oštećenim stranicama dječak će naći prvu utjehu – te su knjige krhke kao i kratke vječne ljubavi, većinu njih uspijeva pročitati samo jednom jer se raspadaju od vremena dok lista stranice, no prvi i posljednji put pročitane riječi u dječaku će stvoriti krajolik koji nastanjuju junaci – dijelom ljudi, dijelom riječi.
Ako polazimo od toga da je jezik dom, onda „Zemlja i nebo Jacquesa Dormea“ proširuje tu hipotezu: dom nije nužno materinski jezik, dom je onaj jezik koji je stvorio zemlju u kojoj obitava budući pisac; prostor u kojem su riječi koje ubijaju ujedno i riječi koje, upotrijebljene na određen način, oslobađaju.

S Aleksandrom ga, međutim, povezuje nešto mnogo snažnije; ona ga neplanirano (na)uči kako riječi mogu biti djelatne poput čarolije.
Jednu noć kod nje probudi se jer mu se učini da ga ona zove.
Shvati da ga Aleksandra ne zove, nego se moli i u molitvi spominje njegovo ime.
Tad tek shvaća značenje svećenikovih riječi, što ih je izrekao na liturgiji u crkvi u koju se dječak sklonio da se ugrije – duhovnik je pozivao na molitvu za „one za koje se nitko ne moli“.
Aleksandra, moleći se za dječaka, ustvari govori da on postoji u tom svijetu.

Tog ljeta kad mu je Aleksandra ispričala o francuskom pilotu, pripovjedač je imao trinaest godina.
Godina su šezdesete, njega zanimaju samo tehnički detalji – maksimalna brzina aviona Bloch, akcijski radijus bombardera koji je Jacques oborio, model pištolja kojim je bio naoružan čovjek u crnom kožnom kaputu, plinska maska s kojom je bilo moguće telefonirati...
Kontekst – i politički i ljubavni – shvatit će  mnogo kasnije, nakon pola stoljeća, kad će prijeći jedanaest tisuća kilometara da bi se simbolički vratio na početak, u svibanj 1942., kad se odvijala Jacquesova i Aleksandrina priča, i u Novu godinu 1945., kada će pilot poginuti zbog naredbe čovjeka u crnom kožnom kaputu.

Jacques Dorme otišao je od Aleksandre kako bi postao pilot na liniji Aljaska-Sibir, Alsib, preko koje su Amerikanci u Drugom svjetskom ratu svoje ruske saveznike opskrbili s više od osam tisuća aviona za istočno bojište.
Alsib je bio zračni most skriven od ostatka svijeta, pet tisuća kilometara od Aljaske do Krasnojarska u srcu Sibira, dvadesetak aerodroma na zamrznutom tlu tundre...
Jacques Dorme prevezao je tom rutom više od tristo aviona, kaže u pismu iz rujna 1944., cijelo vrijeme u srcu noseći sliku one stare drvene kuće s krošnjom divlje trešnje pod prozorom.

„Tada nisam imao (ne znam imam li i danas) bolju definiciju ljubavi od te vrste tihe molitve koja povezuje dva bića, odvojena prostorom ili smrću, u stalnoj slutnji bolnih i veselih trenutaka što ih on drugo proživljava.“

„Zemlja i nebo Jacquesa Dormea“ roman je o kidanju iluzija i odrastanju, o utjesi čitanja, o tome kako se rađa pisac u jeziku, o ratu koji se mjeri kutijom šibica, o ljubavi koja se ne mjeri vremenom i o ljubavnicima koji su s vremena na vrijeme šutjeli i gledali se povezani sviješću o izrazitoj krhkosti riječi.
Obavezno čitati! 
 
 
 
Han Kang
Vegetarijanka
Tanja Tolić
„Dok nije postala vegetarijanka, svoju suprugu nikad nisam smatrao ni po čemu posebnom.
Da budem iskren, kad sam je prvi put vidio, nije mi bila ni privlačna.“ Tako gospodin Cheong opisuje čitatelju svoju suprugu Yeong-hye.
Vegetarijanka je, doznajemo, bila žena od malo riječi.
Fantastično je kuhala; gospodin Cheong orgazmički nabraja rebarca, prženo carsko meso, goveđe odreske tanke kao oblatne, gusto varivo od piletine i pikantnu čorbu od mekih školjki i dagnji koje je pojeo.
Orgazmički, jer gospodin Cheong očito količinama hrane kompenzira, po vlastitom priznanju, mali penis.

A onda je jedne noći čučnula ispred hladnjaka, potrpala u crne vreće govedinu, svinjsku potrbušinu, dvije koljenice crnog goveda, nekoliko liganja, narezanu jegulju, sušenu ribu, smrznute okruglice...
i sve to bacila u smeće.
Idući dan za večeru ga je dočekala zelena salata i sojina pasta, rijetka juha od algi bez uobičajene govedine ili školjaka.
U svakoj poštenoj kulturi u kojoj se hranom maskiraju osjećaji koji se ne daju izraziti, ovo je znak za uzbunu i poziv za obiteljski samit.

„Vegetarijanka“, međutim, nije smiješna.
Roman južnokorejske književnice Han Kang nagrađen Bookerom 2016.
godine, a koji je upravo objavila Hena com u prijevodu Mirne Čubranić, nije društvena ni obiteljska satira, nego leglo zmija koje će vam se zavući u srce i siktati toliko glasno da nećete čuti vlastite misli.


Kad je izvrsna, književnost je nerijetko uznemirujuća.
Sjetimo se, primjerice, gospođe Bovary koja se u istoimenom romanu Gustava Flauberta pitala: „Bože, zašto sam se udala?“ Javni tužitelj optužio je pisca za povredu morala pa se Flaubert našao i na sudu u siječnju 1857.
Sličnu je sudbinu doživio i Baudelaire sa svojim „Cvjetovima zla“; Nabokova su gotovo stotinu godina poslije optuživali da je napisao „pornografsko smeće“, pa je „Lolita“ dvije godine bila zabranjena u Francuskoj gdje je originalno objavljena.
Uzalud je Humbert Humbert vapio: „Lolita, svjetlo mojeg života, oganj mojih prepona...“

Zašto sve ovo spominjem? Pa zato što će „Vegetarijanka“ većini čitatelja biti uznemirujuća na sličan način, iz različitih razloga.
Postoje knjige, nema ih mnogo, koje vam izmaknu tlo pod nogama; čitatelj se nađe na brisanom prostoru, čita izvan pozicije ugode.
„Vegetarijanka“ je pritom perfidno strukturirano štivo: Yeong-hye se, naime, niti u jednom trenutku ne obraća čitatelju, umjesto nje o njezinu vegetarijanstvu govore drugi – suprug, šogor i sestra, a u tri rijetka trenutka kad nam se obraća, ni onda ne govori što joj se dogodilo, nego nam prepričava svoje snove.
Bizarno noćne more potvrđuju ono što je jasno od početka: Yeong-hye nije postala vegetarijanka, ustvari veganka, iz moralnih uvjerenja, s njom doista nešto duboko nije u redu.


Činjenica da nema svoj glas, da joj ga autorica nije dopustila, dodatno je poništava, ionako submisivnu, no to je ujedno i vrlo svjestan autorski odabir, piščeva manipulacija ili literarni mindfuck: na mjestu glavne junakinje Han Kang ostavila je veliku prazninu, što znači da čitatelj u nju upisuje vlastita značenja.
Niste došli ni do 30.
stranice, a ta luda žena koja odbija jesti najprije meso, a s vremenom i sve ostalo, dapače mašta o tome da se pretvori u stablo, odjednom ste – vi.

I, što ćete učiniti? Jeste li uplašeni? Hoćete li od tjeskobe koju u vama budi odustati od romana? Možda ste bijesni na tu bespomoćnost i defetizam.
Moguće je da vas ta njezina slabost iritira, da vam je cijela ta priča o vegetarijanstvu glupa, bizarna i neshvatljiva.
Ili se branite time da je „Vegetarijanka“ ustvari jedna velika metafora? Čak i književno obrazovan i dobro načitan čitatelj teško će se obraniti od manipulacije u koju ga uvlači Han Kang.
Osobno sam na početku romana bila duboko uznemirena, ali me toliko opčinio da ga nisam spustila dok ga nisam pročitala.
Strah od naizgled besmislenog ludila glavne junakinje do kraja romana prometnuo se u sućut i razumijevanje; mogu sada shvatiti zašto je Yeong-hye odlučila postati biljkom.
Moja prijateljica, po prirodi rijetko dobar čovjek, idealistica i natprosječno empatična, još je ljuta na Han Kang.
Ona bi se – prijateljica, ne književnica – borila, pa makar i umrla.

„Vegetarijanka“, naime, uopće nije roman o vegetarijanstvu.
Nejedenje mesa ovdje je doista samo metafora.
Iako su neki strani kritičari, šokirani pričom o ženi koju obitelj zlostavlja jer se izgladnjuje a ona se ne buni nego to zlostavljanje apatično „prihvaća“, sve to pokušali objasniti kulturnim razlikama između istoka i zapada, esktremnom pristojnoću i neizražavanjem emocija što navodno karakterizira istočnjake, mislim da to nije slučaj.


Čini mi se da je „Vegetarijanka“ toliko uznemirujuća zbog sličnosti a ne razlika.
Priča Han Kang ustvari je priča o institucionaliziranom nasilju: kulturna kohezija uvijek dolazi uz cijenu, normalnost je stvar dogovora – kako sama riječ kaže, nije normalno sve ono što odstupa od norme; od toga što zajednica zahtijeva, a ne kako zaista jest.
Južnokorejsko društvo opisuju kao visoko uređeno i skladno, no društveni sustav, da bi se održao, zahtijeva veliku količinu strukturnog nasilja.
Ali koje društvo nije takvo?

Tvrdnje da su zapadnjačka društva liberalnija u osnovi su samo bajke koje si pričamo jer svako društvo ima svoje neuralgične točke.
Primjerice, zamijenite vegetarijanku ženom koja ne želi imati djecu ili se u izrazito katoličkoj sredini odlučila na pobačaj, a obitelj je to nekako saznala.
Kulturne razlike istog se trena brišu, lako je zamisliti da bi ta žena bila izložena pritiscima obitelji, osudi i nerazumijevanju, a možda i fizički spriječena da počini ono što njezina obitelj percipira kao zločin.

Han Kang od djetinjstva je „opsjednuta“ nasiljem.
Kao djevojčica 1980.
godine svjedočila je pobuni u rodnom gradu Gwangjuu, u kojoj su se prodemokratske demonstracije pretvorile u krvoproliće nakon što su vladine snage napale demonstrante.
Iako je tada imala svega devet godina, događaj je snažno utjecao na njezin pogled na ljudski kapacitet za nasilje, ali i žrtvovanje i sućut.
Time se bavi u „Vegetarijanki“ - što bi se dogodilo kad bi pojedinac odabrao živjeti potpuno nenasilan život? A postoji li išta nenasilnije od stabla u šumi? 

Bračno i obiteljsko nasilje tek je prvi sloj ovoga romana.
Yeong-hye suprugu je objekt; križanac između kuharice i čistačice.
Njezina šutnja nije samo dobrodošla nego je i poželjna.
Nema strpljenja kad mu pokuša objasniti da je postala vegetarijanka zbog niza nasilnih snova koje sanja.
On ne želi razumjeti, pa Yeong-hye još dublje tone u šutnju.
Ljudi, naime, često ne govore ne zato što nisu u stanju artikulirati svoje misli i osjećaje, nego upravo zato što jesu, ali ih druga strana odbija čuti.
Paradoksalno, jedini oblik otpora za vegetarijanku tako postaje izostanak otpora, povlačenje u samu sebe, apatija i radikalni pacifizam.


Njezina obitelj staje na suprugovu stranu, u jednom trenutku otac čak udari vegetarijanku, a ona nasilje istoga trenutka, po uhodanom obrascu, zrcali i pred svima si, na obiteljskom ručku, prereže vene na zapešćima.
Nakon toga završi u ludnici, no kako priča odmiče, njezino ludilo sve manje je bezrazložno, u bljeskovima reminiscencija, uglavnom njezine starije sestre, postaje jasno da je Yeong-hye u djetinjstvu bila žrtva zlostavljanja.


U tom smislu, u „Vegetarijanki“ najviše uznemiruje ono što nije izrečeno, a što čitatelj sluti.
Psihički bolesni ljudi, kao i „zdravi“, imaju svoje narative; kad drugi odbijaju čuti ranjeni glas, on počinje govoriti u  metaforama.
A kad drugi dobije ključ za metaforu – u ovom slučaju čitatelj i na kraju romana vegetarijankina sestra, bolest prestaje biti bolest, smisao se odjednom jasno rastvara, postaje lako razumjeti zašto se netko želi pretvoriti u stablo.
Dapače, stablo doista postaje jedino rješenje.

Prije sućuti sestre, Yeong-hye dobit će neočekivanog „saveznika“ u drugom dijelu romana, onom u kojem o njoj pripovijeda njezin šogor.
„Lolitu“ ranije nisam slučajno spomenula; i „Vegetarijanka“ će vas natjerati da se svrstate u jedan od dva polarizirana tabora.
Je li „Lolita“ najljepši ljubavni roman ikad napisan ili pedofilija zamaskirana u literarno remek-djelo? Istom logikom: je li vegetarijankin šogor za nju bio spas u ljubavi, dvije slabosti koje su se mogle pretvoriti u zajedničku snagu, ili je taj muškarac, videoumjetnik bizarnih ideja, gnjusni manipulator koji je seksualno iskoristio psihički nestabilnu ženu? 

Osobno, „Vegetarijanka“ mi je najkontroverznija u dijelu kojim se najmanje bavi.
Slučaj Yeong-hye ustvari je školski primjer anoreksije, poremećaja koji uzima sve više maha.
Na nekoliko mjesta u romanu, različiti likovi izgovaraju istu misao: sve bi to bilo razumljivo da je Yeong-hye odlučila smršavjeti.
Jer ako je željela biti lijepa, onda bi bilo razumljivo i opravdano što odbija jesti meso.
Ljepota je imperativ koji svi prihvaćaju, bez obzira na kulturne razlike.
No, kao što sam već spomenula, „Vegetarijanka“ nije roman o vegetarijanstvu, na jednak način na koji anoreksija nije (samo) poremećaj apetita niti posljedica iskrivljene slike o vlastitu tijelu.
Iza razloga postoje uzroci, duboko potisnuti i razarajući, zbog čega su anoreksija i bulimija među poremećajima koje je najteže liječiti.
Kontroverza „Vegetarijanke“ skriva se u tome što čitatelj nalazi opravdanje za radikalni čin Yeong-hye pa ovo nije literature za one čija se psiha još razvija.

Ne mogu uopće predvidjeti kakve će biti reakcije čitatelja na ovaj roman, ali nagađam da će biti snažne i da će se o ovoj knjizi dugo i strastveno raspravljati.
Komercijalnim jezikom rečeno, Hena com ima hit.
Rijedak je slučaj da hit ujedno ima i potencijala upisati se u književni kanon.
 
Çiler İlhan
Izgon
Magdalena Blažević

Nakon prve knjige "The Dream Merchant's Chamber" (2006.) dobitnica Europske nagrade za književnost za 2011.
godinu, turska književnica Çiler İlhan objavila je i drugu knjigu, zbirku priča "Izgon" (Ljevak, 2016.).
Dok se u prvoj osjećaju tragovi magijskog realizma, u drugoj se realistično prikazuju mračne, brutalne scene iz suvremenog društva.

U jednom je intervjuu Çiler İlhan kazala da je u razdoblju prije nastanka "Izgona" iz novina izrezivala članke koji su se odnosili na događaje iz različitih krajeva svijeta te da je tada osjetila potrebu da ih pretoči u prozu.
Upravo tako i izgledaju ove fragmentirane, međusobno povezane priče – kao kolaž smrti i patnje.

Kratke priče "Izgona" potresni su monolozi u kojima autorica daje glas silovanim ženama, žrtvama krvne osvete, neželjenoj djeci, psima lutalicama pa i ubojicama koji nose teret nečiste savjesti.
Svima onima koji osjećaju bol.
Tematski krugovi ove proze zahvaćaju žrtve političkog egzila, američki rat u Iraku, genocid u Srebrenci te sve vrste obiteljskog nasilja.
Ona je uvijek fokusirana na pojedinca koji je izopćen iz zajednice i kažnjen najstrožom kaznom.

Govoreći o suvremenoj hrvatskoj književnosti dva su imena čija je proza po svojoj tematsko-motivskoj liniji bliska Çiler İlhan.
To su Dubravka Ugrešić i Slavenka Drakulić.
Početkom devedesetih, nakon što je objavljen zloglasni, nepotpisani članak "Hrvatske feministice siluju Hrvatsku" ove dvije autorice napuštaju Hrvatsku te kroz svoj književni rad često ponavljaju motiv egzila, progona i ratnih zločina.
Bliskost ovih proza ogleda se i u jasnoći glasa kojim pripovjedači(ce) govore te snage iskaza koji stoji negdje između fikcije i dokumentaristike.

Zbiljnost "Izgona" vodi nas u deveti krug pakla: pod optužbom izdaje i povrede obiteljske časti djevojčice i žene danas, na početku 21.
stoljeća, bivaju prognane, ubijene i silovane.
Nerijetko upravo od onih kojima je zadaća zaštititi ih.
U ovim surovim baladama o teškim vremenima kojima se ne nazire kraj potežu se uvijek ista ženska pitanja, pitanje žrtve i zločinca te pitanje pojedinačne i kolektivne krivnje.

Tematski najbliži "Izgonu" jeste roman Slavenke Drakulić "Kao da me nema".
To je snažna dokumentaristička proza, književno svjedočenje usredotočeno na traume silovanih žena u ratu u Bosni.
Autorica navodi kako su takva silovanja služila kao "element etničkog čišćenja", odnosno njihovo je tijelo shvaćano kao bojno polje.

Kod Çiler İlhan žena je također sredstvo kojim se muškarci razračunavaju jedan s drugim ili se njihovim žrtvovanjem vraća izgubljena obiteljska čast.
Jedna od potresnijih priča "Izgona" nosi naslov "Batman" prema gradu u jugoistočnoj Turskoj koji bilježi visoku stopu samoubojstava žena.
Većina njih se odluči na smrt vješanjem u dobi od oko 20 godina.
O tom sociološkom fenomenu izravno i glasno govori ova turska književnica čije protagonistice trpe nasilje, zlostavljanje i rodnu nejednakost.
U toj se priči proza polako pretvara u stihove, okrutnu poeziju.

Neke su priče ispripovijedane iz nekoliko perspektiva, a posebno je dirljiva ona o bebi koja je u svojoj mnogobrojnoj indijskoj obitelji nepoželjna jer je ženskog spola.
Nečija velika ruka ju je dograbila, omamila i živu zakopala.
Tu priču najprije pripovijeda pas lutalica, vođa čopora koji iskopa još uvijek živo tijelo, a kasnije je ispripovijeda i sama djevojčica.

Priče "Izgona" su brutalne i jezive, fragmenti svakodnevice društva moderne Europe.
Çiler İlhan pripada krugu književnica koje su svojim dokumentarizmom doprinijele boljem razumijevanju suvremenog društva, teškog položaja žene, okrutnih običaja te svijeta koji još uvijek nije prijateljski nastrojen prema ženama.
 
 
Robert Seethaler
Čitav jedan život
Tanja Tolić
"Od čovjeka možeš otkupiti njegove sate, možeš mu ukrasti dane ili mu oteti čitav život.
Ali ne možeš mu oduzeti ni jedan jedini trenutak." To kaže prokurist Andreasu Eggeru kad ga ovaj dođe tražiti više posla jer planira zasnovati obitelj.
Egger prokuristovu rečenicu neće zaboraviti cijeloga života, iako je u tom trenutku nije razumio.

Razlika između sata, dana i života naspram trenutku možda je u tome što je moment ustvari neizmjerljiv.
A ono što je neizmjerljivo ne može se ni prodati, ni kupiti, ni ukrasti.
Pradoksalno, trenutaka se u životu najživlje sjećamo: ne pamtimo godine u kontinuitetu, ne možemo naknadno detaljno rekonstruirati ni jedan sat, dani se pretope u melasu iz koje iskaču tek sekunde pamćenja kad su, uglavnom, emocije bile intenzivne.
Pamtimo ono što nas je prenulo iz života.

Rečenica s početka ove recenzije možda najbolje opisuje roman "Čitav jedan život" austrijskog pisca Roberta Seethalera koji je nedavno objavila Naklada OceanMore u vrsnom prijevodu Željke Gorički.
Riječ je o istom autoru koji je napisao "Trafikanta" (Hena com, 2017.), iako su u pitanju potpuno različiti romani pa čak donekle i različiti stilovi pisanja.
Zajednički im je Seethalerov humor koji se u "Trafikantu" raskošno razlijeva, ovdje je suzdržan ali prisutan, i vrijeme u kojem se odvija radnja oba romana, uz opasku da to "vrijeme" – vrijeme nacističke Njemačke i nacističke Austrije – autor ovdje prikazuje s druge strane ogledala.


Mimo toga, "Čitav jedan život" ustvari je čitav jedan kratak roman, sažet na 117 stranica, koji je iz pisca iscurio, a da mu nije sasvim bilo jasno otkuda, pa je u intervjuu The New York Timesu rekao nešto što je čitatelju dopadljivo i vjerojatno istinito: sva mjesta u romanu je izmislio, kao i njihova imena, a središnji lik romana izvukao je iz svog srca.
Tamo, ionako, stanuju svi junaci ovoga svijeta.
A svaki je život, u retrospektivi, sastavljen od tek nekoliko značajnih trenutaka, pa Eggerova priča zvuči kao mit, a on je zapravo svatković.

"Čitav jedan život" našao se u užem izboru ugledne nagrade Man Booker International 2016.
godine, a samo u Njemačkoj prodan je u više od 200 tisuća primjeraka.
Svojevrstan je to fenomen jer je u pitanju roman koji ne govori gotovo ni o čemu, njegov glavni junak jednostavan je čovjek, nimalo upečatljiv, život koji proživi – a u romanu pratimo čitav njegov život, od rođenja do smrti – ni po čemu nije izniman.
No je li blistav taj njegov život? U tome se, mislim, krije tajna uspjeha ovoga romana.
Život Andreasa Eggera jest blistav, iako bi se mnogima mogao učiniti beznačajnim, a blistav je zato što tako kaže njegov vlasnik.
U današnjem svijetu, u kojem natjecanje ne prestaje, u kojem je ambicioznost najvažnija životna vještina, Eggerova životna filozofija utješna je poput toplog kruha namazanog maslacem.
Seethaler naime nudi i oprost i oslobođenje: kako god živjeli, dobro ste živjeli, i "mali" životi su dopušteni.

To rečeno, ne očekujte novoga "Stonera", s kojim neki površno uspoređuju ovaj roman.
"Čitav jedan život" je malen roman, potpuno neambiciozan, on nije ni posveta Piscu ni naputak kako živjeti život, što "Stoner" itekako ambiciozno pokušava.
Za Stonera junaka postoji nekoliko ključnih bitaka u životu, jedna od njih je odluka o neodlasku u rat.
Egger je jednostavan čovjek, zaključanih osjećaja, slabo obrazovan, šutljiv i skroman; u ratnim zbivanjima je tek list na vjetru – nema tu odluka, u rat se odlazi jer to pošteni obični ljudi čine, čak i ako ih taj rat odvede u Rusiju, u višegodišnje sužanjstvo.
Usprkos bolnim i teškim trenucima u Eggerovu životu, "Čitav jedan život" gotovo je bukolika u prozi, prikaz ako ne idličnog, a onda uglavnom mirnog života na planini, osim što Egger nije pastir, nego manualac, veći dio života gradi žičare.

No od Eggera se može mnogo naučiti – o mirnom prihvaćanju sudbine, o tome da kad se dogodi gubitak treba tugovati sirovo, kao životinja, da je za život ustvari potrebno vrlo malo (stvari), o umijeću samovanja, o utjesi prirode, da je dovoljna i jedna osoba za ljubav, da ne postoje mali i veliki životi.
Dirljiva je rečenica potkraj romana, kad se Eggeru na kraju njegova života učini da vidi prikazu pokojne supruge: "'Gdje si bila tako dugo?' zazvao je.
'Toliko ti toga imam ispričati.
Nećeš vjerovati, Marie! Čitav ovaj dugi život!'"
 
 
 
Marina Šur Puhlovski
Igrač
Tanja Tolić
"Igrač" Marine Šur Puhlovski roman je s kojim se hrvam od Interlibera.
Već tamo, na štandu VBZ-a, autoričina nakladnika, otvorila sam knjigu, ugrizla me prva rečenica: "Mobitel mu je isključen, reći će da je na snimanju, ali u kockarnici je, prokletnik, pomislila sam, ušavši u svekrvin apartman bez kucanja." Moraju vam mnogo lagati da bi se dogodio taj kemijski spoj; da riječ izazove trenutnu reakciju, primjerice grč u želucu.

No zašto sam se hrvala s "Igračem"? Pa zato što "Igrač" nije "moja" literatura, zašto što naivno poput djeteta s posebnim potrebama volim sretne krajeve ili barem pojedinačna razriješenja ako već svršetak i sreća ne mogu biti u istoj rečenici.
Ne smeta mi mračno, teško mi je probaviti beznadno.
Pripovjedačica u "Igraču" gorka je, možda i zlobna žena, vrsta koju ne želite u svojoj blizini, čak i kad broji tuđe greške samo na papiru.
A popis grešaka je, kako piše književna kritičarka Jadranka Pintarić na poleđini knjige, pozamašan: oholost, škrtost, bludnost, zavist, neumjerenost u jelu i piću, srditost i lijenost.
Svih sedam smrtnih grijeha.

No to što se čitatelj osjeća loše od knjige koju je pročitao, nije mjerilo vrijednosti književnosti.
Na stranu osobne preferencije, "Igrač" je podmuklo dobro napisan roman.

Pripovjedačica obiteljsku priču ispriča u petnaest minuta, koliko čeka da se probudi svekrva Bernarda koju je došla posjetiti u starački dom.
Dok sjedi u sobi i broji, broji, broji - ali ne broji kukajući, nego broji kao da u kamen urezuje i nikad neće biti oprošteno jer ta će kučka pamtiti dovijeka (zato što je uskrata zaborava jedina istinska osveta) - čitatelj čuje taj ogorčeni, sitničavi, zlobni glas.
I to je, ukratko, moć književnosti: da vas glas u tami imaginacije temeljito uplaši.
Pakao ne dolazi poslije smrti.
(Sad kad sam ovo napisala, isprike autorici zbog kučke i ostalih epiteta jer je u nedavnom intervjuu otkrila da je priča "Igrača" ustvari autobiografska.)

Marina Šur Puhlovski, koliko sam shvatila, preferira u pisanju rastakati vlastitu utrobu.
Njezine prijašnje romane nisam čitala, "Igrač" mi je bio prvi, nakon njega sam uzela "Ljubav", tamo je mekša i ranjiva, dirljivo mi je bilo i opet otkriti kako u istom čovjeku istodobno obitava toliko različitih, nekad i suprostavljenih ljudi.
No iako sebi i obitelji rastače utrobu, Šur Puhlovski začudno je neosobna i hladna; to je književnička vještina, pisati o sebi kao o drugome, hladno kao mesar trančirati unutrašnje organe na slova, pa iz tih slova iznova krojiti smisao i besmisao.
Drugo u "Igraču" preteže.

Dakle, kakva je ta obitelj iz "Igrača"? Svekrva Bernarda plitka je i priglupa, ali uspješna manipulatorica, dvojbenog talenta za pjevanje.
Prvog je supruga, Antu Paricu, s kojim ima sina Maksa, prevarila s budućim suprugom i ukrala mu stan.
Ne opravdava je to što je pokrala lopova koji je iskoristio političke (ne)prilike kako bi se dokopao brojnih nekretnina u Zagrebu.
Drugi suprug Ladislav je mitoman, netalentirani glupan i politički konvertit s kojim dobije još jednog sina kojem Bernarda jednako upropasti život kao i prvome.

Maks, suprug pripovjedačice, ustvari se ne zove Maks, nego Petar, ali u želji da izbriše prvi loš brak i da se osveti suprugu što je djetetu dao ime bez konzultacija s njom, Bernarda dopusti drugome suprugu da njezinu sinu izbriše identitet.
Maks je lažno buntovni slabić - protiv autoriteta se buni (auto)destrukcijom, laže i krade, rasprodaje očuhovu imovinu, iz nužde postane kockar.
Poslije se više ne može riješiti te ovisnosti.
Pripovjedačica, rekli smo, bilježi i nabraja grijehe.
U tome je, naravno, licemjerna jer tko je tjera da sve to trpi.
Između njezine i suprugove ovisnosti u osnovi nema nikakve razlike.
U "Igraču" su ustvari svi igrači.

Primjećujete da koristim teške riječi u opisima likova (čitala sam ih kao likove u romanu, ne kao stvarne osobe; predmnijevam da je autorica sve, uključujući i sebe, preradila...).
Činim to zato što ih pripovjedačica opisuje bez iskrene sućuti, osjećaju se tek natruhe sažaljenja prema suprugu, kao da govori "slabić je, ali moj".
Ima u tome pokroviteljskog tona, mnogo samosažaljenja, lažne pozicije nadmoći kvazi izmještanjem iz uloge žrtve kroz cinizam.
Samo što je cinizam uvijek znak nemoći.

Ako je sve tako, ako nema baš nijednog junaka o kojeg se čitatelj može ogrijati, zašto onda "Igrača" čitati? Pa zato što mislim da je "Igrač" politički roman.
Ne znam je li ga autorica planirala napisati u tom ključu, ali je ispalo tako.
Ako doista želite znati kako se u jednoj maloj palanki - koja se zove Zagreb - u nekoliko navrata odvijala velika pljačka nekretnina zaogrnuta raznim "izmima", onda je "Igrač" obavezna literatura.
Ako želite doista proniknuti u bit sukoba ustaša i partizana, komunizma i nacionalizma, onda biste trebali lijepo maknuti tu desnicu sa srca kad zasvira himna i prihvatiti da vas uče da stavite ruku na srce samo zato što vam žele  skinuti gaće.
Iako se u mnogome bavi prošlošću, "Igrač" zapravo precizno dijagnosticira našu suvremenost i sve klaunove koji su se skupili oko, primjerice, bivšeg Trga maršala Tita.
Fantastičan je trenutak kad književnost - bez namjere, nego naprosto zato što je nekad superiorna životu - zrcali karikature iz stvarnosti.

"Igrača" čitajte na vlastitu odgovornost.
Vjerojatno ćete se loše osjećati nakon čitanja.
Ideja književnosti nije da nam stvara ugodu.
Nismo djeca.


 
 
Robert Seethaler
Trafikant
Tanja Tolić
 Viktor Frankl u knjižici "Patnja zbog besmislena života" kaže kako je za osmišljavanje života potrebna i patnja, pri čemu je smisao koji patnja daje čovjeku najviši mogući smisao.
Homo patiens, čovjek patnje, po njemu nadmašuje homo fabera, koji stvarajući ispunjava svoj smisao postojanja, i homo amansa, koji život obogaćuje smislom kroz ljubav i doživljaje.

Težak je to koncept – i za shvatiti, i za prihvatiti, uglavnom zato što nitko ne voli patiti.
No Frankl, profesor psihijatrije i neurologije koji je preživio Auschwitz, kaže da se sve svodi na podnošenje – na to kako se čovjek nosi sa sudbinom kad je više ne može uzeti u svoje ruke, već je može jedino preuzeti na sebe.
Drugim riječima: tamo gdje nije više moguća nikakva radnja – tamo je neophodno potrebno pravilnim držanjem ići u susret sudbini.
Frankl citira Goethea koji je rekao kako "ne postoji nijedno stanje koje čovjek ne bi mogao učinitim plemenitijim – bilo djelovanjem, bilo strpljenjem".

Na prvu se možda ne čini tako, no mnogo je toga što povezuje ovaj Franklov koncept dostojanstvene i pročišćujuće patnje s "Trafikantom" Roberta Seethalera.
Nagrađivani austrijski pisac, scenarist i glumac koji danas živi u Berlinu do jučer je bio praktički nepoznat hrvatskim čitateljima da bi pred Interliber dobili dva njegova romana.
Jedan je "Čitav jedan život" u izdanju Naklade OceanMore, roman koji se našao u užem izboru Međunarodne nagrade Man Booker 2016.
godine, a drugi je  "Trafikant" koji je objavila nakladnička kuća Hena com.
Oba romana izvanredno je s njemačkog prevela Željka Gorički.

"Trafikant" počinje dolaskom mladog Franza Huchela 1937.
godine iz provincije u Beč.
Nakon što se utopi ljubavnik njegove majke, ujedno i njihov glavni financijer, praktična gospođa Huchel potegne davnu vezu i u Beču sinu pronađe posao pomoćnika trafikanta u malenoj trafici starog poznanika Otta Trsnjeka.
Trafikant je u Velikom ratu izgubio nogu, ostalo mu je samo pola lijevoga bedra, no svoj posao pobožno štuje i Franza uvodi u tajne zanata – koje novine treba svaki dan pročitati (sve!), na što u njima treba obratiti pozornost, koje duhanske proizvode nude kupcima i, najvažnije, tko su njihovi uvaženi klijenti.
Jedan od njih, ispostavit će se, glavom i bradom je osamdesetogodišnji profesor Sigmund Freud, doktor za lude koji je razvio jedinstvenu metodu s kaučom.

Trsnjek neukom Franzu objašnjava kako Freud navodno ljude može naučiti kako pravilno živjeti.
"Ne sve, naravno, već samo one koji si njegove usluge mogu priuštiti.
Priča se da jedan sat u njegovoj ordinaciji košta kao pola zemljišta u predgrađu.
Može biti i da malo pretjeruju.
U svakom slučaju liječi ljude, a da ih ni ne dodiruje kao ostali liječnici.
Nije da ih ne dodiruje uopće, samo to ne čini rukama."

No Freud, dodaje Trsnjek, ima jedan ne tako malen problem.
Židov je, a godina je 1937.
Zašto je to problem, pita naivno Franz.
To će se još pokazati, odgovara mu Trsnjek.
I to uskoro! Kad se austrijski kancelar Kurt Schuschnigg u rodnom Innsbrucku obratio slušateljstvu i upitao ga hoće li se na referendumu zakazanom za 13.
ožujka 1938.
opredijeliti za "slobodnu, njemačku, nezavisnu, socijalnu, kršćansku i ujedinjenu Austriju", više od dvadeset tisuća pristaša klicalo je u znak potvrde.
Schuschnigg se protivio anschlussu Austrije, no na kraju je Austriju poslužio Hitleru "poput vrućeg odreska na tanjuru".

Trafikanta nerviraju zastave s kukastim križem, mesara koji ima dućan pored njegova nervira trafikant.
Franz je isprva nesvjestan te ideološke bitke, najviše zato što se, po preporuci profesora Freuda, odluči zaljubiti.
Freud u Seethalerovu romanu nije onaj Freud kojeg znamo i možda ne volimo (jer smo bliže Jungu, na primjer), ali izgovara rečenice zbog kojih je otac psihoanalize danas opće mjesto, a nerijetko i predmet podsmijeha.
Primjerice, kad govori o zaljubljivanju, "ne mora čovjek ništa o vodi znati da bi naglavačke u nju skočio", ili seksistički o ženama, "žene su kao cigare: ako prejako povučeš, uskratit će ti užitak" (Seethaler je zaboravio na Freudovu da je "cigara ponekad samo cigara").


No suprotno (mojem) očekivanju, ti klišeji Freuda zapravo čine dopadljivim.
Seethaler je, naime, iznimno duhovit i zabavan pisac, bez obzira na ozbiljnu temu, a taj njegov zaigrani stil čitatelj brzo lovi, već s prvim dijalogom.
Razgovori koji likovi vode su brzi, inteligentni i pomno iskrojeni, Seethaler je baš majstor dijaloga (kojih se mnogi pisci, ne bez razloga, boje...), likove skicira brzim pokretima ruke, a ti karakterni krokiji brzo dobivaju boje i dubinu – Seethaler, iako vješt u prizvodnji zabave i smijeha, nije nimalo trivijalan, dapače.

Tako strašni Freud, koji nas je plašio svetim trojstvom id-ego-supergo, brzo prerasta u grintavog, ali simpatičnog starca kojeg muči proteza i muške hlače što ih nosi njegova kći Anna.
Prijateljstvo s Franzom mu je osvježavajuće, taj mladić pršti svježim, snažnim i još uvijek neiskvarenim životom, a kad se bolje upoznaju, Franz će ga, blaženo nesvjestan svojeg utjecaja, čak i uspjeti natjerati da si postavi neka, gotovo egzistencijalna pitanja, primjerice kako mu je ikad na pamet mogla pasti ta potpuno apsurdna pomisao da bi mogao razumjeti ljudske boli ili ih čak ublažiti.

"Je li moguće da vaša metoda s kaučom nije ništa drugo nego odvraćanje ljudi s njihovih istrošenih, ali ugodnih putova, ne bi li ih poslali na potpuno nepoznat teren na kojem mukotrpno moraju tražiti novi put, za koji pojma nemaju kako izgleda, koliko je dugačak i vodi li uopće do ikakvog cilja?" pita ga Franz, ozbiljno načet ljubavnom boli zbog mlade Čehinje koja se zove Anezka i tri je godine starija od njega.


Anezka, pokazat će se, ima cijelu vreću tajni koje su uglavnom povezane s preživljavanjem, najprije u miru, potom u ratu.
Franzova majka ima svoje brige u provincijskom Salzkammergutu, uglavnom kako da sa sebe skine gostioničareve ruke.
Freud će otkupiti slobodu, onako kako su to dalekovidni i bogati Židovi još mogli prije početka rata – trećinom svoje imovine koju su predali Reichu.


Franz će pak otkriti da postoji toliko vrsta tuge koliko je i sati u životu, a vjerojatno i malo više.
Naučit će razliku između zaljubljenosti i ljubavi.
Odrast će.
Seethaler je vješt i talentiran pisac, na neočekivan način će suvremenog čitatelja poučiti zašto je židovsko pitanje – sada, kao i tada - ljudsko pitanje.
Kad mrak guta, guta sve.
Frankl je, shvatit ćete, bio u pravu.
Tamo gdje nije više moguća nikakva radnja – tamo je neophodno potrebno pravilnim držanjem ići u susret sudbini.


"Trafikant" je divan roman, poklonite ga sebi ili nekoj dragoj osobi.

 
 
Barış Bıçakçı
Naš duboki očaj
Ivana Smilović
Knjige nam otvaraju vrata u sasvim neke druge svjetove i jedna od čari čitanja je što uvijek imamo priliku otkriti i iskusiti nešto novo.
Moram iskreno reći da se turski pisci i ne nalaze na mojim listama knjiga za čitanje, više zbog neinfomiranosti nego ičega drugog.
Ali možda sam upravo zato našla određeno osvježenje i iznenađenje u knjizi "Naš duboki očaj", iza koje se krije autor Barış Bıçakçı.


Mala, slatka knjižica u sebi krije toplu ljudsku priču.
Dva sredovječna cimera, Ender i Četin, glavni su protagonisti.
Da će se raditi o neobičnom štivu, daje se naslutiti već na početku.
Priča je prezentirana iz perspektive jednog od cimera, Endera, koji zapravo čitavo vrijeme razgovara s Četinom! Stvara se dojam kao da sjedimo na kavi s dva stara prijatelja, koji ne mogu pobjeći od prisjećanja i podsjećanja na stare priče koje su već sto puta prepričali, a mi pokušavamo uhvatiti nit i sve povezati.
Njihova bliskost je nevjerojatna, ali iznimna lekcija pravog prijateljstva.

Pisac nas lagano uljuljkava u priču, ali već se u prvim stranicama daje naslutiti da je Nihal, mlada djevojka koju će Četin i Ender primiti u svoj dom kao uslugu prijatelju (njezinu bratu), predmet žudnje i centar njihove pozornosti.
Dogodit će se to nakon što joj roditelji poginu u prometnoj nesreći.
Iako Nihal znaju otkad se rodila, njihov ponovni susret dogodit će se nažalost u mrtvačnici i pokrenuti niz događaja i emocija.

Likove upoznajemo kroz njihove životne priče, koje su često potresne, ali zbog stila pisanja nekako blage i lako podnošljive.
Kroz čitavu knjigu slijedimo tok Enderovih  misli, što daje neki humoristični ton jer će vam više nego jednom proći kroz glavu – što ovom čovjeku neće pasti na pamet!

Ponekad se udaljava od teme, promišlja, a konstantna je i retrospekcija, prisjećanje na ne nužno povezane, ali slične događaje.
Priče su to kojima dodatno upoznajemo likove i njihove živote.
Fizički opisi likova su minimalni i zanemarivi, "Naš duboki očaj" zaista cilja u čovjekovu dubinu.


Uz sve to ovaj roman nam donosi i promišljanja o životu, koja su nekad više, a nekad manje povezane s pričom.
Za primjer, evo jednog razmišljanja o snovima: "A zašto pak sanjamo? Zašto, uza sve, još i sanjamo? Što to nedostaje u zbrci, u kaosu, u tom iscrpljujućem bogatstvu života da se mora nadoknaditi u okrilju sna? Vuče li nekamo u snovima naša svijest, poput bučne lokomotive, naoko sasvim nepovezane detalje primjerice, prema nekom značenju? Ili su ti detalji igle za balon naše svijesti?"

Često je naglašen kontrast između starosti i mladosti, u skoro svim odnosima u knjizi, a posebno između glavnih likova koji su na pragu 40-ih i lijepe studentice Nihal.
U tom odnosu, a i mnogim drugima, naglašeno je uvažavanje i međusobno poštovanje.

Naslov, ili točnije – duboki očaj, prikazuje se na više razina i načina.
Ovo djelo je emotivno, a lagano kao pero.
Bol je prikazana kao sastavni dio života, tuga kao normalna ljudska sudbina.
Ender sve promatra i preispituje, a i mi s njim.

Moguće je da će neki čitatelji, posebno oni koji vole dinamična djela, biti zamoreni, a ne očarani ovim romanom.
Jer on ne donosi ništa naročito uzbudljivo osim svakodnevice.
Ali opet klizi, stranicu za stranicom.
Djelo je to koje je lagano, duboko, i na svoj osebujni način zanimljivo.
Idealno uz šalicu čaja, nakon napornog radnog dana, kada jedino što želite jest opustiti se.
Meni je, nakon što sam proletjela kroz njega, donijelo neku neobičnu smirenost… 
 
 
John Williams
August
Tanja Tolić
 "Ako u ovoj knjizi postoji istina, ona je u većoj mjeri istina fikcije nego istina povijest." Zapisao je to u napomeni na početku svojega romana "August" John Williams prije četrdeset pet godina.
Dijalektičar bi pitao što je uopće istina povijesti: svijet se ne može dogovoriti ni oko istine posljednjih pola stoljeća, koliko je prošlo od prve objave "Augusta", kako bi se mogao dogovoriti oko toga što je bila istina prije dvije tisuće i nešto godina, u vrijeme kad se zbiva ova priča o osnivaču Rimskoga Carstva? Postoji li uopće istina mimo istine fikcije, bila ona književna ili osobna?

Ako protok vremena i ne donosi istinu, svakako donosi utjehu.
Sve što danas živimo, već se odigralo, nerijetko se čini da se odigralo i bolje.
Povijest prije Krista odigravala se kao u kakvoj grčkoj drami: svi su junaci uzvišeni, patosa ima čak i kad padaju, sudbina je jasno zacrtana, muškarci i žene bića su dužnosti, o svima se može ispričati priča.

"August" je veliki američki roman (nagrađen svojedobno National Book Award) koji se uopće ne bavi Amerikom, nego antikom; nasljeđem na koji se Amerika ne može pozvati jer je na krivom kontinentu.
Ruku na srce, ne može ni Europa, barem ne u direktnom kontinuitetu, jer je barbarski srednji vijek u velikoj mjeri istjerao iz nas uljuđenost - donio nam je naciju, ali je "uništio" civilizaciju.
Preostaju nam, dakle, knjige iz antike; knjige u simboličkom smislu, jer više govorimo o glinenim pločicama, papirusu i pergamentu.
Europska kultura vraćala se mnogo puta na antiku kao na stvaralački izvor.

Koliko dugujemo tim Rimljanima, vidi se, recimo, u Splitu.
Krajem III.
i početkom IV.
stoljeća izgrađen je rimski akvadukt za opskrbu Dioklecijanove palače vodom iz rijeke Jadro.
Taj vodovod dužine devet kilometara ubraja se u prve vodovode na području Hrvatske, a i danas se akvadukt i tuneli rimskog vodovoda upotrebljavaju za opskrbu grada vodom.
Sad se prisjetiti skandala s neispravnom vodom za piće u zagrebačkim naseljima Vrbani i Špansko i bit će vam jasan taj prekid u civilizaciji.
Na stranu sad što bez Rimljana ne bismo imali ni gradove.

John Williams, veliki američki pisac s četiri romana, od kojih je svaki kao da ga je napisao drugi autor, nabasao je na priču o Augustu slučajno.
U rijetkom intervjuu koji je dao 1985.
godine Bryanu Woolleyju, a koji spominje John McGahern u predgovoru američkom izdanju romana, navodi se kako je psiholog i pisac Morton Hunt svojedobno pokazao Williamsu rukopis svoje knjige spremne za tisak, "A Natural History of Love" - popularno napisanu povijest različitih stavova o ljubavi, od vremena stare Grčke do suvremenosti.
Dok su razgovarali o knjizi, Hunt je Williamsu ispričao priču o Augustu koji je imao kćer, Juliju.
Nju je August silno volio, ali ju je svejedno izgnao i zatvorio kako bi spasio Carstvo jer je prekršila zakone o braku i preljubu koje je August nekoliko godina ranije predložio, a Senat usvojio.

Priča o ocu i kćeri fascinirala je Williamsa.
I tu dolazimo do zanimljivog otkrića: iako naoko potpuno različiti, Williamsovi romani uopće nisu toliko nepovezani kao što se čini.
Williams i Hunt razgovor su vodili prije nego što je Williams počeo raditi na "Stoneru" (1965), a nakon njegova romana "Butcher’s Crossing" (1960).
Središnji sukob u "Stoneru" kreće se upravo oko Stonerove kćeri – oko toga kako je glavni junak odgoj djeteta prepustio svojoj supruzi, kako kćer nije zaštitio od majke zlostavljačice, kako je smiraj u vezi kćerine sudbine doživio tek kad je otkrio da mu dijete ipak ima utjehu – alkohol.
To je centralna točka romana; otac koji je potpuno podbacio iako je mislio da kćer štiti time što ostaje u braku u kojem nema ni poštovanja ni ljubavi.

Istražujući Augustovu sudbinu, Williams je otkrio da je povijest izbrisala Juliju; što je više čitao o prvom rimskom caru, toga je više zaokupljivala ideja o "podvojenosti između javnih dužnosti i osobnih želja i potreba".
Razložen na sastavne dijelove, "August" je možda najviše priča o ocu koji je spasio kćer tako što ju je izdao.
I obratno.

U intervjuu Woolleyju, Williams je objasnio i zašto se odlučio za epistolarnu strukturu romana.
"August" je, valja to reći čitatelju, potpuno različit od "Stonera".
U "Stoneru" priča ide pravocrtno, kronološki, u "Augustu" se skače kroz vrijeme - malo pratimo cara mladića, malo svjedočimo o njegovim izazovima u zreloj dobi; u "Stoneru" je pripovjedač jedan, o Augustu svjedoče njegovi bliski prijatelji, povjesničari, zaplotnjaci, suvremenici i anonimci (sam August progovara tek na kraju, iako bi po meni roman funkcionirao i da je vječno šutio).

Williams nije želio napisati povijesni roman, niti zvučati kao da je ispao iz holivudske epopeje Cecila B.
DeMillea.
Ljudi o kojima je čitao dok ih je istraživao zvučali su stvarno, kao da su njegovi suvremenici.
A Rimljani su, to znamo, voljeli pisati pisma; Ciceron bi, primjerice, dnevno napisao osam, deset, pa i dvanaest pisama.
Rimska poštanska služba u najmanju je ruku bila jednako dobra kao današnja.
Pa je Williams odlučio da će njegovi junaci sami govoriti u svoje ime.
Ta je epistolarna forma – čitav roman sastavljen od pisama! – toliko živa da se čitatelju povremeno čini kao da čita visokostilizirani antički trač, u svakom slučaju impresivni pastiš.

Ako ste kojim slučajem čitali Horacija, Ovidija, Vergilija, Propercija i(li) Tibula, ovdje ćete ih upoznati u drugom svjetlu i drugoj književnoj formi.
Neki od njih i sami se direktno obraćaju čitatelju, o drugima se govori, no svi su važni akteri rimske književnosti Augustove ere, prvenstveno zahvaljujući Augustovom prijatelju Gaju Cilniju Mecenatu koji je već tada znao koliko je važno da umjetnost podupire politiku.

No "August" je, kako je zamijetio John McGahern, i roman koji govori o tome kako promijeniti vlastiti karakter – kako oblikovati sebe da bi se oblikovao svijet.
Williams na jednom mjestu piše (o Augustu): "Čovjek je kao svaki drugi.
Postat će ono što će postati, ovisno o snazi karaktera i slučajnosti koje mu donese usud." "Savjeti" u knjizi dobri su i za suvremenog građanina, malo se toga, očito, mijenjalo kroz povijest u ljudskoj duši: "A ako mene pitaš, moralist je najbeskorisnije i najsramotnije stvorenje koje postoji.
Beskoristan je zato što troši energiju na donošenje sudova umjesto na stjecanje znanja, jer suditi je lako, a znati je teško.
Sramotan je zato što njegovi sudovi odražavaju viziju njega samoga, koju zbog svojega neznanja i gordosti želi nametnuti svijetu."

Augustove slavne posljednje riječi bile su: "Jesam li dobro odigrao ulogu? Onda plješćite dok odlazim!" Govore o čovjeku dovoljno prisebnom i samokritičnom da i u trenutku smrti zna da, ako postoji istina, ona je u većoj mjeri istina fikcije nego istina povijest.
Slijedom toga, Williamsov "August", iako u potpunosti izmišljen, možda je doista (bio) stvaran.

U "Augustu" ćete vjerujem uživati, dobrim dijelom i stoga što ćete ga čitati u izvanrednom prijevodu Patricije Horvat, prevoditeljice s engleskog jezika koja je prevela i "Stonera".
U "Augustu" je izvela baš čaroliju, u velikom stilu u hrvatski je jezik vratila imperfekt i aorist, glagolske oblike koji se gotovo više ne koriste u govornom jeziku, a kad se koriste u pisanom, rijetko se koriste ispravno jer ih malo tko više zna.
Srela sam Patriciju Horvat jučer na Interliberu, otkrila mi je da je, prevodeći "Augusta", čitavo vrijeme pored sebe držala tablice s nastavcima za prošlo nesvršeno i svršeno vrijeme.

Tako se rade dobre knjige.
Vrijedi i za prevoditeljicu, i za pisca.
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Richard Flanagan
Uskim putom duboko na sjever
Tanja Tolić
Pet puta je Richard Flanagan palio rukopis romana "Uskim putom duboko na sjever" i počinjao ispočetka.
Pisao ga je ukupno dvanaest godina; ispočetka mu se činilo da ga nikad neće dovršiti, onda je počeo osjećati da nikada neće uspjeti napisati nijednu drugu knjigu ako ne napiše ovu i, na kraju, da mora napisati ovaj roman prije nego što mu umre otac.
Roman je na kraju dovršio točno na dan kad mu je preminuo roditelj, zatvorenik san byaku san jū go (što su japanske riječi za broj 335), kojemu je posvetio roman ovjenčan nagradom Man Booker 2014.
godine.
Sve je to Flanagan otkrio u razgovoru s novinarkom Karmelom Devčić koji je jučer objavio Jutarnji list.


"Uskim putom duboko na sjever" (Fraktura, 2017.), u sjajnom prijevodu Dražena Čulića, razgranata je priča koja se širi poput stabla; krši sva pravila uljuđene naracije – to je ona koja štedi svojeg čitatelja, dopuštajući mu organizacijom priče da lijeno preskače stranice – nema jasnoga kraja, barem ne onog u kojem zadnja točka znači i da se više nema što reći i, suprotno očekivanjima koje sugerira naslovnica, a koju krasi lijepa plavuša s cvijetom u kosi, ovo nije ljubavni roman.
"Uskim putom" – žanrovski usko određeno - najviše je ratni roman.


Kad zagrebemo dublje, ili hrabro zakoračimo put sjevera, a ustvari u sebe, kao što je učinio japanski haiku pjesnik Matsuo Basho (1644.
– 1694.) u svojem, danas klasičnom djelu japanske književnosti od kojeg je Flanagan posudio naslov, onda otkrivamo da australski pandan "Uskog puta" doista govori i o ljubavi, onoj vrsti koja nije spasila nikoga, ali je ipak osvijetlila živote; o tome što znači biti dobar čovjek, i kako je to nepotrebno, a nekad i neukusno biti zbog svih sjena koje u nama žive; o tome kako se zaboravlja zločin i patnja i zašto je taj zaborav gotovo biološki uvjetovan; i o spasu koji nosi književnost, ta vještina pričanja fikcionalnih priča koja zrcali našu potrebu da si ispričamo priču o vlastitom životu.
Ne dajte da vas uplaši rat u romanu; "Uskim putom duboko na sjever" u mnogo čemu podsjeća na "Stonera" Johna Williamsa.
Obećajem, svidjet će vam se.

Glavni junak Flanaganova romana, liječnik Dorrigo Evans, nije dobar čovjek.
Dobrota je, sve više mislim, precijenjena, možda i nemoguća, svakako nepodnošljiva.
Sigurno je takva kad se njezina definicija čupa iz moralnih kategorija: dobar se istinski može biti samo po Aristotelu, kad se dobroti ne možemo othrvati iako najradije bismo jer je teška i obvezujuća; kad planiramo takvi biti, samo draškamo taj svoji krhki ego licemjerjem.


Dorrigo Evans svoju je veličinu u ratu kasnije dobro kompenzirao, bez grižnje savjesti.
Flanagan na jednom mjestu kaže: "Sretan čovjek nema prošlosti, nesretan nema ništa osim nje." Da bi Dorrigo Evans prije svega ostao živ čovjek, živ pored svoje prošlosti, lagao je, manipulirao i varao, "njegovo beskrajno ženskarenje i obmane koje uz to obavezno idu izazivali su privatne skandale i bili javno prešućivani".
Ista neustrašivost i odbijanje prihvaćanja konvencija, koji su mu u logoru omogućili pomaganje drugima, odveli su ga i u naručje drugih žena, pored naručja one zakonite.
Što se njega tiče, tu su jednadžbu – uzmi da bi dao, daj da bi preživio - potvrđivali i Tennyson, Browning, Kipling, Shelley i Shakespeare.
Utjeha poezije.

Priča ide ovako, ali tako pravocrtno nije ispričana u romanu niti se odigrala u stvarnosti, jer "užas se može smjestiti unutar knjige, mogu mu se dati oblik i značenje.
Ali u životu užas nema ni oblika ni značenja.
Užas samo jest.
A dok on vlada, kao da na svijetu nema ničeg drugog".
Godine 1942.
Japan već počinje gubiti rat.
Saveznici preko Burme oružjem snabdijevaju nacionalističku Čang Kaj-šekovu vojsku u Kini, a Amerikanci imaju kontrolu na moru.
Kako bi prekinuo bitan pravac opskrbe svojih kineskih neprijatelja i zauzeo Indiju preko Burme, Japan mora preko kopna dopremati ljude, hranu i opremu svojim trupama u Burmi, pa odlučuje sagraditi prugu kroz nekadašnji Sijam, današnji Tajland.


Pruga smrti, dugačka 415 kilometara, sagrađena je u nešto više od godinu dana.
Kada 25.
listopada 1943.
godine parna lokomotiva C 5631 prijeđe cijelom dužinom dovršene Pruge smrti – kao prvi vlak koji je tuda prošao – vukući tri vagona s uvaženim Japancima i Tajlanđanima, vozit će preko beskrajnih ostataka ljudskih kostiju.
Nema konsenzusa oko broja poginulih robova iz Azije i Europe koji su gradili prugu.
Ratni zarobljenici savezničkih snaga bili su samo dio – nekih 60.000 ljudi – onih koji su robovali u tom faraonskom pothvatu, piše Flanagan.
Uz njih je bilo četvrt milijuna Tamila, Kineza, Javanaca, Malajaca, Tajlanđana i Burmanaca.
Neki povjesničari govore o 50.000 mrtvih robova, neki o 100.000, neki spominju 200.000.
Ono što se zna jest da je Japan u jednom trenutku imao dvadeset i dvije tisuće australskih zarobljenika, koji su se uglavnom predali prilikom pada Singapura, a da je devet tisuća njih bilo poslano na izgradnju pruge.

Ta pruga, taj užas, to poništenje ljudskosti, srce je Flanaganove priče.
"Uskim putom" ispričano je u nekoliko poglavlja, početak svakog označen je haiku pjesmom japanskog budističkog svećenika Kobayashija Isse koji je živio od 1763.
do 1828.
godine.
Jedan haiku kaže: "Na ovom svijetu / hodamo krovom pakla / gledajući cvijeće".
Čini se da se nakon toga ne možemo više ništa napisati, jer sve je rečeno, ali može.
Flanagan priču o australskim robovima na Pruzi smrti ispisuje  virtuozno, poetično čak i kad opisuje batinjanje, glad, iscrpljivanje do smrti, spavanje u govnima, koleru, čireve na nogama, malariju i beri-beri.


Neki sam dan vodila razgovor - neka mi sugovornik oprosti na indiskreciji, čini mi se važnim ispričati – o trenucima užasa i gubitaka u životu, onoj vrsti koja se čini kao raskršće: ili ćeš poludjeti, ili preživjeti.
Rekla sam da sam ja u jednom takvom trenutku otkrila koliko je bol biološki uvjetovana, iako je ova bol, ženskoga roda, ustvari psihološka – duša može podnijeti bol samo da određene granice; onda unutarnji mehanizam za preživljavanje zaustavlja patnju.
Živci više ne mogu podnijeti, tijelu je naložen oporavak.


Osoba s kojom sam razgovarala, a čiji je gubitak nemjerljiv, toliki da je pravo čudo da je uopće ostala živa, rekla je, parafraziram: nikad nisam bila više živa nego tada.
U tih desetak sekundi ili pet minuta, stvarnost se rastvorila, iza užasa je provirila ljepota života.
Čini mi se da sam to bezbroj puta već napisala, u raznim tekstovima: život je zajebana kučka (oprostite na jeziku), možda nas je i evolucija uvjetovala, sve se dade preživjeti i gotovo se čini kao pravilo: na dane kad vam srce puca, ili se neuroni rasipaju kao kokice, otkrijete da nebo nikad nije bilo tako plavo, a zrak oštar i svjež.

U džungli Sijama, pokraj Pruge smrti, Australci koji prežive, prežive uglavnom pukom srećom, ali uspijevaju izdržati neljudski radni tempo, bolesti i glad zato što brinu jedni o drugima, skrbe čak i kad se ne vole.
To je posljednje od ljudskosti što im je ostalo.
Dorrigo Evans tih je nešto više od godinu dana njihov heroj.
Samog je sebe smatrao slabićem, plašio se da bi mogao poludjeti ili slomiti se na neki užasno ponižavajući način, a našao se na čelu tisuće ljudi koji su ga oblikovali prema svojim očekivanjima u snažnog čovjeka.
"Oni su bili japanski zatvorenici, on je bio zatočenik njihovih nadanja", piše Flanagan.

Povijest, znamo, pišu pobjednici.
Saveznici su pobijedili u Drugom svjetskom ratu, dvije bombe presudile su Japanu.
Ipak, Flanagan ne piše s pozicije pobjednika, ono što možda najviše zadivljuje jest s koliko se poštovanja odnosi prema japanskoj kulturi i s koliko je razumijevanja opisao japanski ratni duh koji je počivao na sustavu vjerovanja u kojem je car božansko biće.
Sve što mislite o dobroti izvrnut će se dok čitate dionice u kojima govori bojnik Nakamura, uvjeren da su zatvorenici sretni jer "vrate čast umirući za Car", ali se svejedno u ratnim godinama, da izdrži, mora nagutati amfetamina.
Taj će Nakamura, u godinama poslije rata, postati brižan otac, dobar radnik, voljeni suprug.


"I on je osjećao koliko je u suštini bila neobična ta njegova promjena u ono što je smatrao dobrim čovjekom.
Je li se radilo o licemjerju? Krivnji? Sramu? Je li bila namjerna ili podsvjesna? Laž ili istina? Ipak je on zapovijedao dok su mnogi umirali – možda, osjećao je ponekad, uz skoro divlji ponos koji nije mogao poreći niti ga je smatrao i najmanje proturječnim, možda je čak bio vinovnik nekih smrti.
Ali nije osjećao odgovornost, a vrijeme je nagrizalo njegova sjećanja na zločine i hranilo sjećanja na njegovu dobrotu i olakšavajuće okolnosti.
Kako su prolazile godine, shvatio je da ga progoni samo to što ga skoro ništa ne progoni."

I sada dolazimo do ljubavi, do plavokose žene na naslovnici knjige, do Amy.
"Nitko ne gradi ljubav, kao što se grade zid ili kuća", piše Flanagan.
"Ona se dobiva, kao prehlada." "Za Amy ljubav je svemir satkan od dodira, koji eksplodiraju unutar jednog ljudskog bića, koje onda eksplodira u svemiru.
Ona je poništavanje, uništavanje svijeta." Ta će Amy biti ljubav Dorrigova života, i on njezina, iako su oboje u braku.
Na početku rata on joj obeća da će joj se vratiti, a kad se vrati, bit će zajedno, onako kako se jedino može biti zajedno.

Neću reći što je bilo kad je rat završio, ali ću reći ovo.
Najdivniji opis ljubavi u romanu nije onaj između Amy i Dorriga, iako Flanagan o ljubavi piše tako da se i čitatelj zaljubljuje u tu ljubav, nego onaj proizišao iz jednog slučajnog susreta, iz čina časti, kad Dorrigo Evans ode posjetiti udovicu ratnog druga, Jacka Rainbowa, kako bi joj predao njegove medalje.

Evo kako ona opisuje odnos s pokojnim mužem: "Imam prijateljicu u Fern Treeju koja podučava klavir.
Stvarno je muzikalna.
Ja uopće nemam sluha.
Ali jednog mi je dana govorila kako svaka prostorija ima svoj ton.
Samo ga treba naći.
Počela je cvrkutati, niže pa više tonove.
Odjednom nam se jedna nota vratila, samo je odskočila od zidova, digla se s poda i ispunila sobu savršenim šumom.
Tim prekrasnim zvukom.
Kao da ste bacili jednu šljivu, a dobili cijeli voćnjak.
Ne biste to povjerovali, gospodine Evans.
Te dvije sasvim različite stvari, ton i soba, našle su jedna drugu.
Zvučalo je...
ispravno.
Jesam li smiješna? Mislite li da na to mislimo kad kažemo ljubav, gospodine Evans? O tonu koji vam se vrati? Koji vas nađe i kada ne želite biti nađeni? Jednog dana pronađete nekog i sve što ste oboje vam se vrati na čudan, pjevušeći način? Sve se uklapa.
To je krasno.
Uopće ne objašnjavamo dobro, zar ne? rekla je.
Nisam baš dobra s riječima.
Ali mi smo bili takvi.
Jack i ja.
Nismo se stvarno poznavali.
Nisam sigurna da mi se sve u vezi njega sviđalo.
Pretpostavljam da su njega nervirale stvari kod mene.
Ali ja sam bila ta soba, on je bio taj ton, a sada ga nema.
I sve šuti." 

Viktor Frankl u svojoj knjizi "Čovjekovo traganje za smislom" objašnjava da se užasna patnja, primjerice iskustvo boravka u konc-logor, može preživjeti i zahvaljujući ljubavi, držanju za misao da nas netko čeka ili da ćemo nekoga pronaći nakon što patnja završi.
Dorrigo Evans dijelom je preživio zbog toga, iako je vjerojatno istinitije reći da je preživio zato što je životinja u njemu – onaj biološki stroj koji živi u svima nama – željela preživjeti.


Neki to imaju, neki nemaju.
Nema nikakve logike u raspodjeli tog životinjskog impulsa za životom, barem je ja još nisam otkrila; ne dobivamo ga po zasluzi, zato što su neki ljudi bolji, ili moralniji, ili važniji.
Prirodna selekcija i u ovome je nasumična, "ljudi su samo jedna od mnogih stvari, sve te stvari žele živjeti, a najviši oblik života je sloboda: kad su ljudi ljudi, oblaci oblaci, a bambus bambus".


Richardu Flanaganu nakon dvanaest godina i pet spaljenih rukopisa uspjelo je gotovo nemoguće: uhvatio je život, primio ga za gušu, strpao među stranice knjige.
Ne znam može li se više od toga.
 
 
 
Sara Pennypacker
Pax
Tanja Tolić
 Kad lisac gleda čovjeka, on u njegovim očima ne vidi suze.
Iz njih ustvari teče voda, slijeva mu se niz lice i ta tekuća voda, nagađa lisac ispravno, čovjeku ublažava bol.
Ali njegov dah...
čovjek hvata zrak kao da bi ga ta bolna voda mogla utopiti.


"Pax" Sare Pennypacker, roman koji je ilustrirao Jon Klassen, a u Hrvatskoj ovoga ljeta objavila nakladnička kuća Lumen, neobična je priča o prijateljstvu lisca i dječaka.
Lisac je Pax iz naslova, dječak se zove Peter.
Priča je smještena u vrijeme i na mjesto koje izmiče bilo kojem suvislom određenju.
Već ta činjenica upućuje na to da je "Pax" nekovrsna bajka; u njoj, primjerice, ima autobusa i žene mogu biti vojnici, ali je atmosfera staromodna, kao da se priča zbiva u vrijeme Američkog građanskog rata.


No autorica Sara Pennypacker izbjegla je to određenje iz sasavim drugog razloga: htjela je djeci – jer ovo je primarno knjiga za djecu – poručiti da se rat može dogoditi svugdje, uvijek i bilo kome; drugim rijačima ne događa se isključivo drugdje, nekad i drugima.
To namjerno izmicanje utjehe na prvu se čini okrutnim, ali djeca, mnogo bolje nego što mi odrasli mislimo, podnose okrutnost u pričama – jer je kažnjena okrutnost u pričama utjeha za nekažnjenju nepravdu u stvarnosti – a i djeca su, uostalom, budući odrasli ljudi.
Zašto ne odgojiti nekoliko generacija koje će odmalena znati da je rat vrsta zaraze i koji će odmalena govoriti istinu o tome koliko rat košta?

Paxa će moći razumjeti djeca u višim razredima osnovne škole, najviše zato što se priča kreće oko kompleksnih emocija i postupaka poput krivnje, razočaranja, sućuti i žrtvovanja za druge.
Dječak Peter ima 12 godina, na pragu je puberteta, dakle već sposoban za apstraktno mišljenje i, što je veoma važno, samokritičnost.
Jedna od najbolnijih i najvrednijih lekcija u "Paxu" jest kako se nositi s lažima – i drugih ljudi, i onih koje sami izgovaramo.

U tom smislu, pred Peterom je zadatak na kojem redovito padaju i odrasli ljudi.
Peter i otac ostali su, naime, sami nakon što je dječaku umrla majka, a muškarcu supruga.
Ni jedan ni drugi nisu se znali nositi s tim gubitkom.
Jabuka, kako spisateljica nekoliko puta napominje u romanu kroz Peterova usta, doista ne pada daleko od stabla.
No dječaku će velika utjeha postati lisac siroče kojeg pronađe u šumi.
Između čovjeka i životinje razvit će se duboka bliskost.


Divlje životinje doista se mogu pripitomiti, lisice čak bolje od drugih, što je bio i razlog zašto je upravo Pax, kako je Sara Pennypacker rekla u šali u jednom intervjuu, prošao njezinu audiciju za glavnoga junaka.
Lisice su, što nisam znala, jedina divlja životinja koja pripitomljavanjem postaje pametnija; psi, krave i ovce domesticiranjem gube na inteligenciji.
No kad izbije rat, a otac mora u vojsku, dječak će biti prisiljen vratiti lisca u šumu i otići živjeti kod djeda 500 kilometara dalje.
Pax ne vjeruje da ga je Peter doista napustio, iako mu druge lisice koje susreće uporno govore kako su ljudi poznati po tome da su neiskreni i opasni.

Susret s drugim životinjama i ljudima za dvojicu će prijatelja biti ključan.
Svaki je odnos susret koji nas nepovratno mijenja, ako i u čemu, upravo u tome leži snaga ljubavi.
Za Paxa će to biti susret s Bodljicom i Malim, sestrom i bratom lisicama; za Petera će to biti susret s jednonogom Volom, grubom i zatvorenom bivšom vojnikinjom koja će mu pomoći kad slomi gležanj u šumi...

U tom trenutku "Pax" prestaje biti isključivo priča za djecu.
Pennypacker je iskusna pripovjedačica, pišući za djecu naučila je dobro i pročistiti i pozicionirati poruke, jer knjige za djecu uvijek su u velikoj mjeri i odgojna literatura.
"Pax" je gotovo asketski napisan, nema cifranja tipičnoga za bajke, pa te "poruke za odrasle" osobito dobro bole.
Bole u smislu da bi vam mogle na oči natjerati tekuću vodu od koje se čovjek nekad guši.

Susret Petera i Vole na simboličkoj je razini susret nevinoga i zreloga ja (ega).
Zrelo ja uspjelo je postići da bude "upravo gdje bih trebala biti, i radim upravo ono što bih trebala raditi".
Vola ima snažan dodir, poput sidra, koji je držao Petera da se ne raspadne.
Zrelo ja bilo je toliko izgubljeno da je moralo saznati sve istinite stvari o sebi.
Nevino ja će postaviti ovakvo pitanje: "Ali dvadeset godina da bi shvatila tko si? Mislim, zar je to toliko komplicirano?"

Jest, Peteru.
Uglavnom zato što su svi osjećaji opasni, a ne možeš ih izbjeći.
 
 
Erica Fischer
Aimée &amp; Jaguar
Tanja Tolić
Dan 21.
kolovoza 1944.
bio je vruć kasnoljetni dan.
Aimée i Jaguar biciklima su se odvezle na kupanje.
Aimée je na sebi imala modri komplet za plažu od debelog lana s bijelim prošivima i zakovicama na džepovima na grudima i bokovima.
Jaguar je u kupaćem kostimu iz tog doba.
Lilly onako kratkonoga stoji ukočeno, ruke joj smjerno vise uz rub hlača, dok Felice ozbiljno, izazivački i prkosno gleda u kameru.
Tog su ponedjeljka na Havelu uz pomoć samookidača nastale jedine fotografije na kojima su njih dvije zajedno.
Kad se vrate s kupanja, Gestapo će doći po Felice.
Svjetlo i mrak u istom danu.

"Aimée &amp; Jaguar", prvi put na hrvatskom objavljen 2000.
godine u izdanju Ženske infoteke, kultni je roman Erice Fischer, austrijske novinarke, spisateljice i aktivistice rođene u Engleskoj u obitelji emigranata.
Erica Fischer bila je jedna od gošći ovogodišnjeg Zagreb Book Festivala, u partnerstvu s Austrijom tema je bila fragilnost, pa je okupljenima na tribini ponešto ispričala o svojoj knjizi (koja je za tu priliku ponovo objavljena, u reizdanju Zagreb Book Festivala).
Objavljena originalno 1995.
godine, knjiga je zamišljena kao dokumentarni roman: sve unutra je istina, priču je spisateljici ispričala osamdesetogodišnja Lilly Wust, "neopjevana junakinja" kojoj je 1981.
godine predsjednik dodijelio Orden za zasluge jer je Lilly između 1942.
i 1945.
u svom berlinskom stanu skrivala i brinula o četiri Židovke.

Fischer nije ostala samo na Lillynom svjedočanstvu, priču je, recimo to tako, "provjerila", impresivan je broj preživjelih s kojima je razgovarala: sudbina Lilly i Felice ispresijecana je njihovim svjedočanstvima.
Roman je minimalno literariziran, najviše u prvom dijelu, dokumentarnu strukturu daju mu ispovijesti svjedoka, ali mnogo više Feliceine pjesme i pisma koja su Lilly i Felice izmjenjivale.
Svejedno, rekla je Fischer u Zagrebu, čitaju ga kao ljubavni roman, najsrčanije su ga prihvatile mlade žene.

Kad je objavljen u Njemačkoj, Lilly je živjela izolirano, desetljećima praktički u siromaštvu - budući da je radila samo dvadeset godina i tek za to vrijeme izdvajala socijalne doprinose, njezina je mirovina bila vrlo mala.
Svake druge godine imala je pravo na kaput i par cipela.
Umrla je 2006.
godine.
No tih posljednjih deset godina života bila je "zvijezda": pisale su joj žene koje žive lezbijskim životom, ali i udane žene, koje su osjećale potrebu pričati joj o svojim tajnim ljubavima prema nekim ženama.
Stekla je toliko prijateljica da je morala nabaviti tajni telefonski broj, gostovala je u televizijskim emisijama, naučila se nositi s novinarskim pitanjima, po njezinu životu, po romanu Erice Fischer, snimljen je i istoimeni film: režirao ga je Max Färberböck, naslovne uloge tumače Juliane Köhler i Maria Schrader.

"Aimée &amp; Jaguar" bavi se s dvije tabu teme ratnoga   Berlina - lezbijstvom i židovstvom, same po sebi toliko velike da nadmašuju dokumentarnost romana, pa se na momente čini kao da je sve izmišljeno, toliko je nevjerojatno.
U trenutku kad se upoznaju Lilly i Felice, od milja su jedna drugu zvale Aimée i Jaguar, Elisabeth Wust ima dvadeset devet godina, udana je za nacista, ima četvero djece i vodi život milijuna njemačkih žena.
Nositeljica je brončanog Majčinog ordena, politički konformistica, ponavlja stavove o Židovima koje čita s pamfleta i u novinama, a vrijeme između kućanskih poslova i brige o četvorici sinova krati povremenim ljubavnicima.

A onda upoznaje dvadesetjednogodišnju Felice Schragenheim, obrazovanu kćer stomatologa, iz bogate i ugledne židovske obitelji.
Jedino što Lilly ništa od toga ne zna, osim da je Felice prijateljica njezine kućne pomoćnice u obveznoj službi.
Isprva, Lilly je Felice tek izazov; iako mlađa, Felice je u lezbijskoj ljubavi daleko iskusnija.
Potvrđuju to svjedočanstva Feliceinih prijateljica i jedno pismo otkriveno davno nakon njezine smrti.
Polako, Felice će se uvući u Lillyn život, ili Lilly u njezin, pa će se dogoditi ljubav, sa svim sentimentalnostima koje slijede.
Jedna drugoj pišu ljubavna pisma i pjesme, kuju planove o budućnosti, sklapaju svoj poseban bračni ugovor, kupuju čak i prstenje.
Felice u jednom trenutku prizna Lilly da je Židovka, no ljubav postaje još čvršća.
Potrajat će do smrti: najprije Feliceine, a onda i Lillyine.
Ne kvarim vam čitanje, jer to je poznata činjenica: Gestapo je 21.
kolovoza 1944.
godine uhitio Felice i deportirao je u koncentracijski logor u Theresienstadtu, a poslije u Groß-Rosen, nakon čega joj se gubi svaki trag.
Njezini ostaci nikad nisu pronađeni ili, ako jesu, nikad nisu identificirani.

Ono što će vas najviše šokirati ako se odlučite pročitati ovaj roman, nije lezbijska ljubav, nego nevjerojatna količina slobode koju su te žene uživale u Berlinu toga doba.
U razgovoru nakon zagrebačke promocije romana dio sugovornika u društvu u kojem sam se našla čudio se upravo tome.
Nismo našli odgovor na pitanje kako je to bilo moguće, osim da je možda stvar bila u slobodarskom duhu Berlina koji se zadržao iako je počeo rat.
Uglavnom, Lilly je slobodna imati ljubavnike, iako to njezin suprug zna; slobodna je u kretanju, druženju, mišljenju i izražavanju stavova; slobodna je rastati se; slobodna je čak i u tome da njezini roditelji - kad doznaju za njezinu novu ljubavnu vezu sa ženom - tu ljubav prihvaćaju do te mjere da ih Felice počinje zvati roditeljima.

Potom je tu drugi sloj roman, po meni najvažniji, koji na jedinstven način bilježi život Židova u nacističkoj Njemačkoj.
Ovo je jedna od rijetkih priča koja nije ispričana iz pozicije Židova logoraša, nego Židova koji žive u ilegali, istodobno pokušavajući i dalje biti živo tkivo intelektualnog društva.
Svoju imovinu ti Židovi skrivaju po kućama prijatelja nežidova - imovinu za kojom će u jednom trenutku nastati nezapamćeni grabež, nezajažljiva pohlepa - neki od njih pokušavaju pobjeći, neki su uspjeli pobjeći, ludi su i hrabri načini kojima se dovijaju gdje prespavati, kako doći do bonova za hranu, pa čak i raditi...
Neki od njih, poput "crvene Stelle", postali su izdajice vlastitog roda.
Stella Kübler-Isaaksohn imala je enciklopedijsko pamćenje, u Berlinu su je zvali "židovskom Lorelai" ili "plavokosom sablasti": kako bi spasila svoju i kožu roditelja ona je zajedno sa svojim drugim mužem Rolfom Isaaksohnom u dogovoru s nacistima progonila Židove u ilegali i isporučivala ih Gestapu.
Felice će joj za dlaku izmaći.

I tu je potom treći sloj romana, najdokumentarniji, ljubavna priča koja je počela u ratnom Berlinu.
Pisma i pjesme Aimée i Jaguar nemaju književnu vrijednost, uglavnom su napučena sentimentalnostima i banalnostima iz svakodnevnog života, tepanjima i poljupcima, dramatičnim obećanjima i romantičnim zaklinjanjima u ljubav.
To je najslabiji dio romana, ali na to autorica nije mogla utjecati - takva je bila ljubav, nečija ljubav, i tu zapravo nemamo prava prosuđivati.

Nitko ne zna kako je Feliceine fotografija dospjela u ruke Gestapu, ali zahvaljući njoj su je pronašli.
Za njezinu neizvjesnu sudbinu, za smrt, moguće je kriva i sama Lilly.
Taj fatum, proizišao iz slijepog obožavanja, obilježit će Lillyn život do smrti.
Nikad se neće oporaviti.
Strašna kazna jer se jednom istinski voljelo.
 


 
 
R.
J.
Palacio
Čudo
Ivana Smilović
Postoje knjige kroz koje jednostavno proletim, jednako tako ih i zaboravim, a postoje i one koje pročitam vrlo brzo, a onda provedem jako puno vremena razmišljajući o njima.
Jedna od takvih, čudesnih knjiga definitivno je "Čudo" autorice Raquel Jaramillo, koja piše pod pseudonimom R.
J.
Palacio.

Iako objavljena prije nekoliko godina, u moje ruke "Čudo" je zalutalo tek prije par mjeseci.
Bez previše očekivanja, zaronila sam u priču Augusta Pullmana, zvanog Auggie, desetogodišnjaka kojeg muče atipični problemi.
Ne, nije riječ o curama, sukobima s roditeljima, školi...
Barem ne na onaj "klasični" način.
Naime, Auggie tek sad kreće u školu! Iako već ima deset godina, pola života proveo je na operacijama zbog rijetke deformacije lica.
Školovao se kod kuće i živio "pod staklenim zvonom".


Iako je pametan, dovitljiv i duhovit, prvo što ljudi zamijete je ipak njegovo lice, koje on opisuje poprilično otvoreno i brutalno.
Zbog neizbježnih reakcija, kao i mogućeg izrugivanja okoline, roditelji su ga htjeli zaštiti, što objašnjava školovanje kod kuće.
Ali peti razred se pokazao kao prijelomni i Auggie s jako puno oklijevanja odlazi u školu.


Što se dalje događa možete samo i zamisliti – od ruganja do sažalijevanja, od prihvaćanja do odbacivanja, Auggieju peti razred postaje prava životna škola, u kojoj uči kako se izboriti.
Suočavajući se s vršnjacima i profesorima, koji redom imaju različite reakcije na njegovo lice, ovaj desetogodišnjak konačno počinje prihvaćati samoga sebe.
Također sve oko sebe uči vrijednu lekciju...

Neki "Čudo" uspoređuju s "Malim princom", a moram priznati da shvaćam zašto.
Obje knjige lebde na granici između dječje knjige i knjige za odrasle, donose priču o posebnom dječaku i ako zagrebemo ispod površine, nose životne pouke.

"Čudo" je zaista vrijedna knjiga, koja se izdvaja i načinom pisanja.
Situaciju promatramo iz više različitih perspektiva – malo iz Augustove, malo iz perspektiva njegovih prijatelja, sestre i roditelja.
Zanimljivo je što ništa nije uljepšano i ušminkano.
Primjerice, iako je naglašena neizmjerna ljubav koju sestra Via osjeća za Augusta, također je opisano i gađenje, gnušanje i blaga ljubomora.
Takve stvari čine ovaj roman vrlo realnim i lakim za poistovjetiti se.


Jer iako cijeli život prosipamo floskule "bitno je ono što je ispod površine", "ne sudi knjigu po koricama" i slične, vrlo je vjerojatno da bi se pri susretu s Augustom lecnuli i ponašali čudno.
I sama sam se zamislila koliko puta sam se našla u situaciji kad je osoba jednostavno bila drugačija, a ja sam se, pokušavajući prikriti nelagodu, ponašala glupo.
Vrijedna lekcija koju me maleni Auggie naučio je da ne postoji jednostavnija stvar – treba se samo ponašati normalno! 

Ponekad nas netko treba podsjetiti na te svakodnevne, životne stvari o kojima ne razmišljamo.
Na poglede koje upućujemo misleći da nas netko ne vidi, na neugodne komentare koje izgovaramo misleći da nas netko ne čuje.
Na empatiju, koje je nažalost sve manje.
Ali ni slučajno sažaljenje.
Osobno prema dječacima kao što je Auggie mogu osjećati samo divljenje.


Bit će zanimljivo vidjeti film snimljen po knjizi koji izlazi u studenom ove godine.
Augusta glumi mladi Jacob Tremblay, koji je već zasjao u filmskoj adaptaciji knjige "Soba".
Roditelje će mu glumiti Julia Roberts i Owen Wilson.


Kažu da je knjiga uvijek bolja od filma, a da biste to mogli prosuditi, imate sasvim dovoljno vremena do studenoga.
"Čudo" se ionako čita u dahu.



 
 
Lejla Kalamujić
Zovite me Esteban
Srđan Sandić
 “Ja se puno teže piše nego čita.” (Roland Barthes)

U jednom izuzetnom (malom) tekstu koji je naslovljen “Iskapanje i sjećanje” (Ausgraben und Erinnern), Walter Benjamin je podsjetio – na tragu Freuda – da aktivnost arheologa može da pojasni, s onu stranu njegove materijalne tehnike, nešto što je od supstancijalnog značaja za aktivnost našeg sjećanja.
“Tko nastoji da se približi vlastitoj zatrpanoj prošlosti, mora da se ponaša kao čovjek koji iskapa.
Prije svega ne smije strahovati da će uvijek iznova imati posla s jednim te istim stanjem stvari (njem.
Sachverhalt) – rasijavati ga kao što se zemlja rasijava, prekapati ga kao što se tlo (njem.
Erdreich) prekapa.” 

Ili, ono što on pronalazi, u tom rasijanom ponavljanju, uvijek vraćajući izgubljeno vrijeme, to su “slike, koje – istrgnute iz svakog ranijeg konteksta – stoje kao dragocjenosti u trijeznim odajama našeg kasnijeg uvida, poput torzâ u galeriji kolekcionara”.


To znači barem dvije stvari.
S jedne strane, da se umjetnost sjećanja ne može svesti na inventar pronađenih objekata, koji su jasno vidljivi.
S druge strane, arheologija (a usudio bih se naglasiti i - književnost) nije samo tehnika istraživanja prošlosti ili odavanja istoj nekog priznanja, već prije svega anamneza u cilju shvaćanja sadašnjosti.


Stoga je umjetnost sjećanja, kaže Benjamin, “epska i rapsodijska”: “U najstrožem smislu epsko i rapsodijsko, pravo prisjećanje mora stoga istovremeno da pruži sliku onoga koji se prisjeća, isto kao što dobar arheološki izveštaj ne treba samo da ukaže na slojeve u kojima su nalazi pronađeni, već prije svega da pokaže i one slojeve kroz koje je trebalo proći da bi se do njih stiglo”.

Primo Levi će u uputi za čitanje svoje knjige “Zar je to čovjek” reći da ga je vodila potreba da “drugima” ispripovijeda, da “druge” učini sudionicima...
jer tek to može dovesti do krajnjeg cilja, a to je unutarnje oslobađanje.

A sada dolazimo do stvarnog razloga ove uvodne digresije, a to je zbirka kratkih priča “Zovite me Esteban” Lejle Kalamujić.
Naime, zbirka je to koja komotno može biti shvaćena i kao hommage majci, kao hommage jednom vječno izgubljenom vremenu – u pravilu, vremenu djetinjstva, toliko puta tematiziranom u povijesti književnosti, ali i kao rudarsko iskapanje i tumačenje tuđih priča o osobi koja te je rodila, o figuri koja postoji i koja porozno nestaje i nastaje, u sjećanjima, u svakodnevici, kroz budućnost.
Može biti shvaćena i kao dokazni materijal u nekoj imaginarnoj sudnici, gdje su optuženi oni koji su uništili naše domove, snove, države, ljubavi, zdravlja.
Ali, i ne mora.
Najopasnije je dopustiti si doživjeti ove priče kao ispovijed, autobiografiju, ili tek jeftinu kartu na tržištu empatije.

Odnos prema majci nužno je odraz općeg odnosa jedne civilizacije prema ženi.
Barthesov dnevnik (“Dnevnik korote”) pati od straha i užasa susreta s korotom, nevjericom i nemogućnošću prihvaćanja činjenice smrti vlastite majke, Kalamujićkin spis je na drugom tragu, njezina pripovjedačica prihvaća, može i zna, uz sve popratne fizičke i psihičke, rekao bih – somatizacije, nuspojave.

“Htjeti pisati o ljubavi, znači suočiti se sa zbrkom jezika: onim područjem izluđenosti u kojemu je jezik istovremeno previše i premalo, pretjeran (zbog neograničenog širenja ja, zbog preplavljenosti osjećajima) i siromašan (zbog kodova na koje ga ljubav ograničava i izravnava).
Suočen sa smrću sinčića, Mallarmé se, da bi pisao (pa bile to tek krhotine pisma), podvrgava podjeli roditeljskih uloga:

Majka, plače
Ja, mislim

No ljubavni odnos pretvorio me u atopijski subjekt, nerazdijeljen: ja sam svoje vlastito dijete: istovremeno sam otac i majka (sebe samog, drugog): kako da podijelim posao?” (“Fragmenti ljubavnog diskursa”).


Figura boli dominira Barthesovim “Dnevnikom” kao i Kalamujićkinim pričama te me oba dokumenta vraćaju na Barthesov ljubavni vokabular iz “Fragmenata ljubavnog diskursa” gdje kaže: “Samo Majka može žaliti: biti potišten, kaže se, znači nositi u sebi lik Majke, onakvu kakvu zamišljam da će me vječno žaliti: nepomična, mrtva slika, izašla iz Nekuia, ali drugi nisu Majka: njima žalovanje, meni depresija.” Figura žalovanja određena je kontinuitetom boli te panikom koju pojačava činjenica da umrlog više nema.

U našoj kulturi živi posebno odgojen strah od gubitka majke, majčinske figure, uloge.
Živi uvjerenje da se “tek tada zapravo odraste”.
Teško je izvojevati pobjedu nad takvom indoktrinacijom.
Ne želim vam spoilati čitanje ove zbirke priča, zato odbijam prepričavanje i pokušaj uspostavljanja tematskih okosnica ovih priča.
Mogu samo reći da je Kalamujićkina pripovjedačica preživjela, i da je o.k., ma ne samo o.k., ona je super preživjela nametnute joj priče, život, priče, život.
Kako već želite…
 
 
Clare Azzopardi
Iza svake je ostalo ime
Tanja Tolić
Ime je način na koji čovjek svjesno postavlja bića u bitak.
Bića za čovjeka jesu po tome koje ime i značenje imaju za njega.
Kroz ime se zato izražava ne samo čovjekov jezični odnos prema svijetu nego i njegov vrijednosni doživljaj toga svijeta.
Tako Hrvatska enciklopedija definira natuknicu "ime", latinski "nomen".

Osobna imena danas nemaju nikakvo značenje.
Roditelji ih odabiru prije rođenja djeteta.
Konotativno značenje - subjektivni pojam o imenu - pripisuje se tek kasnije, kad se pokaže osobnost.
Mi smo ti koji našima imenima dajemo značenje, najviše djelima, ponekad i tragom koji ostavljamo u drugim ljudima.
Zbog toga se jedna Rita razlikuje od druge, a niti jedna Camilla nije ista.

Malteška književnica Clare Azzopardi (1977), jedna od gošći ovogodišnjeg Festivala europske kratke priče, upravo se imenima - i ženama - bavi u svojoj prvoj zbirci priča prevedenoj na hrvatski, "Iza svake je ostalo ime" (V.B.Z., 2017.).
U pitanju je osam priča o osam žena, one su Sandra, Rita, Gracey, Roża, Ljiljana, Margaret, Camilla i Polly.
Engleski naziv zbirke je "The Name They Left Behind" (originalni, malteški, "Kulħadd Ħalla Isem Warajh", 2014.).
Je li izvorniku bliži engleski ili hrvatski naziv, ne znam.
Prijevod na hrvatski, u usporedbi s engleskim naslovom, nije netočan, dapače vrlo je poetičan, no engleski naslov pripovjedačice čini aktivnima, a hrvatski pasivnima.

Naime, svih osam žena su obične žene, ali osebujne, ispadaju iz bilo kojeg nacionalnog klišeja, osobito malteškog, književnog, u kojem se obično prikazuju ili kao majke ili kao prostituke (što je tipično za religiozne, osobito kršćanske sredine u kojima je uloga žene uvijek krajnost i stereotip koji ju zapravo identitetski poništava - ili je svetica, ili kurva, nema sredine).
Engleski naziv tako direktno, na prvu, pokazuje da su usprkos običnosti, iza sebe ostavile nešto; priču, trač, glas.
Nezaboravne su.


Prva junakinja, Sandra, ostavlja ključeve nepoznatim muškarcima, ključevi su sredstvo manipulacije - i drugima, i sobom; pripovjedačica ni sama nije svjesna što bi novi ključ u njoj mogao otključati - besramna je u svojoj, najčešće seksualnoj potrazi.
Rita radi u osnovnoškolskoj kuhinji, guli krumpir koj ide uz povrće i mljeveno meso ili pečeno meso ili pirjano meso s curryjem.
Rita nije čak ni kuharica, na pauzi vrijeme provodi pijući čaj s kolegicama i pričajući im o Malti.
S Malte pamti samo vrućinu i vlagu, već dugo tamo nije bila.
U London se doselila prije 39 godina, nikad se neće vratiti kući, čak ni na pogreb ocu.

Helen je prodavačica britanskih cipela za gospođice Higgins, ali treća priča ne govori o njoj, nego o Gracey - koja se jednoga dana pojavila u dućanu, u crvenoj neurednoj haljini i odlučila isprobati crni par cipela iz izloga, onaj s otvorenom petom i ukrasom velikim ko vrećica čaja.
Ali novac kojim Gracey plati nije on pravi, u staroj kući u kojoj Gracey živi nema nereda, hodnik je potpuno prazan osim prljavih tanjura, u spavaćoj sobi je krevet bez madraca, iz slavine ne curi voda...
Ostala je samo priča, o Jutarnjoj zvijezdi.

Roża se posljednjih deset godina priprema za svoj pogreb.
Osam puta je isprobala ukopnu haljinu.
Ukupno ima osam haljina.
Sve su crne, sašila ih je sama, Roża je jedina žena u San Blasu koja je znala mjere (od struka nadolje) svakog muškarca u selu.
Haljine su različite: baršunasta, s okruglim ovratnikom; svilena, s četvrtastim ovratnikom; čipka, kopčanje naprijed; vunena, s lepezastim rukavima; lanena, s ljubičastim pojasom; isto lanena, uz rub ima male bijele ljiljane; šifon, satenska podstava; gornji dio od čipke, suknja od baršuna.
Ali nije stvar u haljinama, nego u pismima koja je Roża počela pisati svojem mužu jedanaest godina nakon što je umro.

Ljiljana nije žena nego kuća, a imala je i broj: 51.
Priča govori o opsjednutosti jedne žene tom kućom, sjećanjima iz djetinjstva, vremenom koje se ne može vratiti.
"Nije bila oduševljena time što se svakog jutra vraća u prošlost.
U početku, prošlost bi podigla glavu  čim bi zaokrenula u Rue D'Argens, gubila se među papirima na njezinu stolu onog trena kad je ušla u ured i bila zaboravljena već dok bi ispila prvu kavu." Claudine, tako se zove pripovjedačica, toliko će postati opsjednuta kućom iz djetinjstva i njezinim novim stanarima da će kupiti stan u novogradnji kako bi staru kuću cijelo vrijeme imala na oku...

Margaret, priča u dvanaest slika, govori o Margaretinoj preobrazbi u Mihaelu, u samostanu.
Posvećen i strog život, pitanje i koliko smislen.
Sama autorica je u jednom intervjuu priznala da joj je Margaret najmanje simpatična od svih njezinih junakinja.

O Camilli iz istoimene priče svjedoče njezina spremačica i nećakinja.
Camilla je imala britak um i srce koje se lako lomi: jednom je živjela s ljubavnikom, zadnji put je s njom razgovarao u ponedjeljak ujutro - rekao joj je da više nema riječi za nju, da je izvor presahnuo.
Zbog toga je prestala izlaziti iz kuće, iako su navodno mnogi muškarci ušli u njezinu spavaću sobu.
Camilla je bila britka žena, opet ponavlja spremačica.
Zbilja nije moguće da ga je ona ubila.

Najviše što se Polly - a to je posljednja priča u zbirci - približila ljubavi svog života bilo je na njegovu pogrebu.
Malo je nedostajalo da desnom rukom dodirne lijes.
Polly se nikad nije udavala, Polly ni sa kim ne razgovara, osim sa samom sobom i nekad sa svoje šezdeset tri lutke.
Svake večeri pričala im je priče, sve dok noć ne bi ugasila njihove boje.
Lutke su je slušale, mirne kao bubice i Polly je bila sasvim zadovoljna time.
Tješila je lutke kao da su joj djeca, svaku od njih.
Lutke su nesavršne kao i ona, koja ima jednu ruku kraću od rođenja.
Polly je melankolična priča o ljubavi, ujedno završna priča u kojoj doznajemo tajnu inicijala pdm.

Inicijali pdm, kao i ključ, vrata, pisma i haljine, motivi su koji se provlače kroz ovu nekonvencionalnu zbirku.
Azzopardi ne piše konvencionalne knjige, visoko je politična, što se vidi i u njezinoj zadnjoj priči u zbirci: voli hodati po rubu, nasrtati na granice.
Za nju je pisanje aktivizam, način da bezglasnima dade glas.
Ramona Depares koja piše za Malta Today, u kritici Azzopardičina djela kaže kako je glavna tema svih njezinih priča marginalizacija.

Azzopardi je zbog svega ovoga 2016.
godine na Londonskom sajmu knjiga proglašena jednim od 10 novih glasova Europe u sklopu projekta Literary Europe Live koji je pokrenula međunarodna platforma za poticanje književne razmjene Literature Across Frontiers, a njezina zbirka "Iza svake je ostalo ime" nagrađena je Malteškom nacionalnom književnom nagradom.
 
 
 
 
Nicola Yoon
Sve, baš sve
Mihaela Štefec
Može li knjiga ispasti loša kada počinje dobro poznatom rečenicom iz "Malog princa": "Evo moje tajne.
Vrlo je jednostavna: samo se srcem dobro vidi.
Bitno je očima nevidljivo“? Možda, no to nije slučaj u ovom romanu prvijencu autorice Nicole Yoon.

Već na koricama knjige saznajemo kako je glavni lik djevojka koja boluje od rijetke bolesti, a koja je obilježila čitav njezin život.
Madeline Whittier čitav je život provela u balonu, pod staklenim zvonom jer, kako i sama kaže: "Doslovce, alergična sam na svijet".
Na prvim stranicama romana objašnjava kako se radi o jako rijetkoj bolesti imunosnog sustava, tzv.
"bolesti bebe u balonu", opasna je jer bilo što može biti okidač za nastup bolesti, a kad se pokrene, može biti kobna, kao što se jednom dogodilo dok je Madeline bila beba.

U bijeloj sobi, s bijelim namještajem, u kući s filtriranim zrakom, iz koje nikad nije izašla, pod zaštitom majke i njegovateljice Carle, Madelinein život odvija se jednolično punih sedamnaest godina.
Majka joj je omogućila takav život da joj što manje smeta njezino zdravstveno stanje – tako se obrazovala kod kuće, slušajući predavanja uglavnom putem Skypea, pročitala je mnoštvo, prethodno dobro dezinficiranih knjiga, imala je svoju malu staklenu, umjetnu, tropsku oazu – i Madeline je zapravo bila zadovoljna.

Čitav joj je život bio jednoličan, svaki dan, jedan za drugim, kao što su slova u rečenici "Ana voli Milovana", sve dok jednog dana nije čula zvuk kamiona za selidbe kod kuće preko puta i ugledala njega – Ollyja.
S njim počinje novo poglavlje njezina života, u kojem ona poželi doživjeti više.
Nije više zadovoljna životom u zaštićenom balonu.
Poželi stvarno živjeti.


Ova knjiga, koliko nudi jednu lijepu, nježnu ljubavnu priču, toliko nudi i važne pouke o životu i odrastanju.
Najveće mudrosti izlaze iz usta Madelineine njegovateljice Carle koja je službeno zadužena za brigu o njezinu fizičkom zdravlju, no puno joj je više pomogla na duhovnom putu, u odrastanju i upoznavanju života.
Iz njezinih su usta izašle neke od najljepših i najvažnijih rečenica čitavoga romana: "Ljubav te ne može ubiti" i "Život je dar.
Nemoj zaboraviti živjeti ga".


 
 
Monique Schwitter
Jedno u drugom
Tanja Tolić
Kad si umorna, spavaj, govorila bi njezina baka, san liječi, to je rekao već Goethe.
Nema razloga tugovati, dijete moje.
Rekla bi to tako tužnim glasom da bi se ona zbog toga rastužila.
Završava onako kako je počelo, i to je rekla baka, ali pritom najvjerojatnije nije mislila na veze, jer one za baku nisu bile konačne.
Iako je kraj priželjkivala onako kako cijeli život nije čeznula ni za čim i ni za kim.
Ljubav, srce moje, ne biraš, i danas jasno čuje tu rečenicu, rečenicu koju je baka često ponavljala, više od ikoje druge.

Švicarska spisateljica Monique Schwitter (1972), u svojem prvom romanu prevedenom na hrvatski, "Jedno u drugom" (OceanMore, 2017., prijevod Helen Sinković), ima dvanaest ljubavi, dvanaest imena, dvanaest muškaraca.
U pitanju je niz, idu jedan nakon drugoga, jedno prelazi u drugo, jedna ljubav u drugu.
Oni su Petrus, Andreas, Jakob, Johannes, Thomas, Nathanael, Philipp, Mathie, Simon, Tadeusz, Jakob i On - onaj od kojeg je sve krenulo i koji je nezaboravljiv.

Nisu, naravno, sve ljubavi romantične, ili seksualne; kad smo kod toga nisu ni svi protagonisti - objekti ljubavi - stvarni.
No svi "objekti ljubavi" ipak postaju subjekti: ako se išta može reći za sentimentalno, ali ne i patetično putovanje Monique Schwitter, onda je to da je u svojem voljenju poštena, lišena uobičajeno dosadnog narcizma u kojem na drugoga projiciramo vlastite rupe u biću pa na to još nabacimo fasadu idealizma.
Schwitter je sve svoje muškarce uistinu voljela i pritom je u opisivanju tog voljenja dirljivo iskrena.

Njezin roman "Jedno u drugom" projekt je o ljubavi koji počinje u trenutku kad glavna junakinja - pripovjedačko Ja koje se predstavlja i kao autorsko Ja - najprije čuje kuckanje u glavi, koje je možda posljedica starenja, a možda samo premorenosti svakodnevnim životom koji inače volimo.
Potom se to kuckanje pretvori u jutarnje otkriće u zrcalu - duboke, okomite bore između čela, a nakon toga, logično, slijedi guglanje bivših ljubavi.
Gdje su? Što rade? Imaju li bolje živote od nas? Jesu li uspjeli ili su propali? Djeluju li i dalje kao da ih vrijeme nije dotaklo ili su ostarjeli ubrzano; šokantno i sramotno?

Prvi iz niza od dvanaest, Petrus, nije ništa od toga.
Samo je mrtav.
Monique, iako nijednom u romanu sebe kao pripovjedačicu ne imenuje, istodobno ima dva sina i supruga patološkog kockara.
Između ostaloga, na kocku je založio i njihov brak.
Što objašnjava kuckanje kojim roman počinje.

Schwitterova je u romanu od dvjestotinjak stranica netipično otvorena, ili čitatelj barem pretpostavlja da je sve što nam je ispovijedila istinito.
To naravno treba uzeti s rezervom jer ništa što se zapiše na papir nije kao što je bilo ili jest u stvarnosti, forma po sebi nalaže fikcionalizaciju, u najmanju ruku tu je filter kroz koji autor procjenjuje stvarnost.
Čak i kad je u ocjenama prema sebi oštriji nego prema drugima, pisac zapravo uvijek bolje prođe jer od samoga sebe stvara književnost, mit.
Knausgård, s koji bismo, recimo, mogli usporediti Monique Schwitter, dobar je primjer te vrste mitologizacije u kojoj narcis uvijek pobijedi (ako ni zbog čega drugog, a onda tako što dobije slavu).

No Schwitterova - srećom! - ne ide putem norveške literarne zvijezde.
Možda zato što je po struci redateljica, pa pažljivo režira svaku scenu, podjednako voli sve svoje glumce jer svi zajedno tvore priču.
Njezina intimna biografija nema neku univerzalnu vrijednost, nije ovo roman iz kojeg se dade nešto naučiti o prirodi ljubavi, osim što čitatelj može dobiti potvrdu za ono očito, što je nekako već i sam naučio kroz svoju "dvanaestoricu" ili svojih "dvanaest".

Ljubav je možda uvijek ista i ostaje vjerna samoj sebi.
Možda se, kako Schwitterova zamjećuje na jednom mjestu, samo mijenjaju njezine posude.
Nudi se u jednom muškarcu za drugim, očituje se u različitim oblicima.
Nema dakle ljubav različita lica, nego ljubljena osoba.
To nekako potvrđuje i zadnje poglavlje u romanu: "Pokušala sam priču ispričati bez tebe, ali ne ide.
Ti jesi i ostaješ, ne mogu te tek tako preboljeti.
Nisi nestao samo zato što sam te preskočila.
Dok te ne ispripovijedim, ne mogu se vratiti, ne mogu krenuti, ne mogu otići."

Tko je On, najvažnije je pitanje za autoricu.
Što joj je značio i kako (ni)je podnijela gubitak njega obilježilo je njezinu prvu romantičnu vezu, a prva veza se reflektirala na sve druge.
On je možda i razlog što se na kraju vratila kući.
Drugi su nam često dom, ljubav koja stanuje u njima, koju upisujemo u njih, postane nam dom.
Možda zato ljubav ne biramo nego se, nesvjesno, umetnemo na mjesto koje nam je prirodno.


 
 
David Albahari
21 priča o sreći
Srđan Sandić
 Zagrebački Kulturtreger koji djeluje u Booksi u Martićevoj i Multimedijalni institut iz Preradovićeve ulice objavili su  knjigu uglednog srpsko-kanadskog pisca i čestog zagrebačkog gosta Davida Albaharija “21 priča o sreći”.
Bibliofilsko je to izdanje objavljeno u biblioteci Prijatelji koju su prije dvije godine pokrenuli Booksa i MaMa te u njoj objavili, između ostalog, knjige Dubravke Ugrešić (“Karaoke kultura”), Alaina Badioua (“Metafizika stvarne sreće”) te Catherine Malabou (“Ontologija nezgode”).

Pisati o sreći u startu djeluje kao izlišan pothvat.
Ona kao da ne pripada riječima, ona kao da uvijek par excellence pripada tijelu.
Sreću kao da stavljanje u riječi omeđuje, kao da ju riječi zlostavljaju i ignoriraju.
Izgleda da je različiti diskursi samo različito zlorabe dok ipak kao tema ne padne u ruke velikog autora.
A veliki autor zna s čim ima posla: a to je udica koju ne možeš odbiti, udica je to koja na sebi nudi crv “vječnog smisla” koji titra u vječnim vremenima besmisla, udica je to koja kao da je zadnja luka u koju ti kao pisac (a pisac pak kao brod) ipak nećeš pristati.
Znaš to, ali pokušavaš.
Ipak, i zauvijek, jer zauvijek.
A što drugo?

“Arthur Rimbaud piše: ‘Istinski je život odsutan.’ Sve što ovdje pokušavam ustvrditi može se sažeti ovako: na vama je da odlučite da je istinski život prisutan.
Odaberite novu sreću i platite cijenu za to”, tako piše Badiou u svojoj “Metafizici stvarne sreće” koja je u vrlo konkretnoj relaciji s knjigom koju ovdje želim predstaviti/preporučiti.
Namjerno sam istaknuo ovaj citat, jer su i ove priče u svojoj prisutnosti istinski odsutne.
Tome nije tako samo zbog neuhvatljivosti teme koja nam se imputirala u naslovu, već upravo zbog “prirode” ideje sreće, i života koji nas uvijek čeka, koji je uvijek negdje drugdje, s kojim nikada nismo “tu” (unatoč svim naporima masovnih medija i alatke im – popularne psihologije, odnosno praktične i nepraktične vjere).

Naime, Albaharijevi kratki zapisi mogu se čitati kao reakcije na Badiouove filozofske teze, ali i kao izrazi/izvedbe/opaske na njihove teme te kao samostalne priče o likovima – studentima i studenticama, piscima i spisateljicama, majkama i očevima, momcima i djevojkama, učiteljima i učiteljicama – koji na nebrojene (a uvijek singularne!) načine pokušavaju dokučiti što je uopće sreća ne bi li se mogli baciti na “potragu” za njom.
Pripovjedač je filozof/filozofkinja, ali i “naš pisac” koji izdaleka, izširoka uviđa.


Uz knjigu dolazi i ‘mapa’ (kao paratekst poster) u kojoj se nalaze Badiouove teze o sreći i pogovor Pričaj mi o sreći srpskog matematičara, književnika Vladimira Tasića – koji je također uobličen u formi 21 komentara.
Flash fiction je žanr kojim bi bilo najbolje odrediti/limitirati ovu zbirku.
Karakterizira ga kratkoća, brzina, jasnoća, ali i sižeičnost.
U isto vrijeme: prepričljivost i neprepričljivost.
Ona, za one koji očekuju recepte sreće, destilirana iskustva iste, bojim se – nije.
U najboljoj maniri fragmenta koji uspjeva izraziti/oformiti određenu dozu koherentnosti ova zbirka ukazuje na aporije, skrivena središta, neotkrivene niše teme/ideje sreće.

Badiouove tvrdnje kao što su “Sreća je uvijek uživanje u nemogućem”, “Svaka realna sreća je vjernost”, “Svaka sreća je konačno uživanje u beskonačnom” ili pak “Sreća je nepogrešivi znak svakog pristupa istinama”, Albahariju su tek “argument”, “light motiv” za minuciozno ironiziranje stereotipa o neprohodnim filozofičnim tekstovima i takozvanim životnim pitanjima, visokoj književnosti i vječnim odgovorima koje za filozofiju spremni elitistički pisci pokušavaju prodati svojim vjernim čitateljima pretvorenim u poslušne i nužno, duboko ignorantne sljedbenike.

Ukratko, a ispočetka: prvo je Alain Badiou napisao knjigu “Metafizika realne sreće” i u njoj ponudio 21 tezu o sreći, potom je David Albahari za svaku njegovu tezu napisao po jednu kratku priču, zatim je Vladimir Tasić napisao kratke bilješke, fusnote, za oba teksta, potom ju je umjetnička grupa “Škart” oblikovala te smo, uz škartovski uređenu knjižicu Albaharijevih kratkih priča, dobili na posebnom papiru i Badiouove teze i Tasićeve fusnote.
Ovi se tekstovi, dakle, čitaju tako što prostrete papir koji “igra” mapu na kojem se nalaze teze oblikovane krupnim slovima, potom pročitate tezu – recimo petnaestu “Sva realna sreća je vjernost” – potom skočite na petnaestu Albaharijevu priču, a zatim nazad na Tasićevu fusnotu 15a i 15b.
Možete se i drugačije razigrati.
Samo vam se mora dati htjeti čitati (dakle: igrati).
 
 
Sanja Vučković
Crveno laž, crno istina
Srđan Sandić
Roman "Crveno laž, crno istina" Sanje Vučković uvodi nas u svijet obiteljskog nasilja čije protagonistice, majka – kći, opovrgavaju "civilizacijsku sliku" majčinske, bezuvjetne ljubavi i funkcionalnog odnosa s djetetom, odnosno pruža nam drugi kadar, drugo očište, drugi scenoslijed, pa ako želite - drugu strane medalje koja se zove "ljubav prema djetetu / ljubav prema majci".
Otvara i propituje nasilje koje kao da ne poznaje uzroke (a svako je nasilje osuđeno na detekciju uzroka, neovisno o tome koliko bilo banalno, tj.
svirepo, organizirano, domišljeno).


Roman ne daje odgovor, odgovora nema, prikazuje scene bola, kroz nekoliko figura same boli.
Kroz metaforu, kroz metonimiju, kroz hiperbolu, kroz zamjenske figure (igračke, dječje topose, djetinjstvo).
Nasilje koje nam se tekstualno izvodi je prvenstveno fizičko te emocionalno u različitim dijapazonima emocionalno–psiholoških tortura: kao ignoriranje, kao uvreda, kao nepristanak, kao hladnoća, kao ucjena, kao protjerivanje.

Međutim, roman je to koji se mora čitati zbog i unatoč nelagodi koju proizvodi još neko vrijeme kada ga ostavite (po mogućnosti – pročitate), kojemu se treba moći vraćati.
 Fragmentarno–poetski spis kao da si je i u formalnom smislu odlučio dati nemoguć zadatak.
O nasilju je, želim reći, puno lakše pisati "dokumentarno", negoli rascjepkano, imati "historijski" pristup, anakroni spram pjesničkog, lepršavog, nekoherentnog, inherentno dramatičnog.


"Rascjepkano" će, postoji opasnost – izgubiti "kredibilitet".
A s nasiljem moramo biti sigurni (barem s njegovom strukturom), uči nas naša zapravo – mizantropska kultura.
Nasilje (u našoj miloj kulturi) ima svoj hodogram, i privatni i institucionalni.
Svoju vrlo skriptiranu i prohodnu "dramaturgiju".
Fragmentarnost to teško dohvaća, unatoč unutarnjoj logici teksta do koje treba proniknuti.
A "logika" (ono što se od iste može zahtijevati) ovog romana je da nasilje rađa nasilje, ignoriranje – ignoriranje, a ljubav, ako, dođe kao eksces tim nepovoljnim okolnostima.
Nekada sama, jadna, izabere put za sebe.
Pardon, izbori ga.

Od pripovjedačica u romanu, rekao bih - ne dobivamo puno, osim diskursa boli koji se nekada izmotava, nekada nalazi pravi kanal, izraz, nekada se kamuflira, laže (kako bi bila što je moguće duže opstojna, kako bi držala glavu iznad vode).
I tom je diskursu, kao uostalom i svakom drugom, u interesu da "preživi".
Pripovjedačice / karaktere moramo domišljati, prvenstveno njihove "psihološke" razloge.
Autorica miješa prvo lice s trećim, koje povremeno postaje i sveznajuće.
Jasne su tek biološke – društvene funkcije koje se premještaju (nekada ne vjeruješ da bi to nešto učinila kći majci, majka kćeri).

Ipak, dobivamo konture njihovih tijela, a ta tijela su bahtinovski groteskna, u sebi nužno sadrže masku (popularno bi se prevelo: obrambeni mehanizam).
Ta tijela nisu cjelovita, to su tijela koja se podvrgavaju dijeljenju, komadanju, tijela  su to koja nadilaze sama sebe, gotovo pa transindividualna tijela.
Tjelesno iskustvo koje nam se predočuje postaje dvojnik promatrača-čitatelja, razumijevajućeg subjekta koji pati.
Dijete je malo, majka je mlada.
Potom – dijete je majčinih godina, majka je stara.
Ni jedna ni druga ne nose imena.
Znakovito.
Ničija je priča, jer je upravo – svačija.

U potrebi da što jasnije predstavim lik majke u ovomu romanu, nezaobilazna mi je nepopularna i istrošena klasifikacija iste kao - narcisoidne.
Narcisoidne majke su (kao i očevi, jasno)  toksične majke.
Zašto? Znanost je pokazala da emocionalno, fizički i psihički crpe energiju te nas nerijetko uvode u začarani krug krivnje koja onda reproducira svoje sjene, "račune" i zahtjeve koje je nemoguće ispuniti, a koji se nastavljaju pretakati u sve druge sfere života, preuzimajući nove modele, novi modus operandi.
Dajući nama samima (žrtvama) izvanrednu priliku da i sami nastavimo putem narcisoidnosti.

Crveno i crno, laž i istina u naslovu nose nekoliko razina udvojenosti koja se onda manje ili više uočljivo "dokumentira" u tekstu.
Jasne su asocijacije: crveno je za ljubav, crno je za smrt, dok su i smrt i ljubav ili život tek podređene kategorije velikih koncepata, laži i istine.
 
 
Dubravka Ugrešić
Lisica
Tanja Tolić
 Majstor grotesknog pretjerivanja Konstantin Vaginov ovako završava svoj romančić o izmišljenom piscu Svistonovu: "Na kraju je osjetio da je definitivno zatvoren u svome romanu.
Gdje god bi se pojavio, posvuda je viđao svoje junake.
Oni su imali druga prezimena, druga tijela, drukčije frizure i drukčije su se ponašali, ali ih je odmah prepoznavao.
Na taj se način Svistonov u potpunosti preselio u svoje djelo."

U "Lisici" Dubravke Ugrešić ovaj je odlomak fusnota, sitna napomena na dnu dvije stranice, zakopana duboko u roman od tristotinjak stranica, no kako nas lisica uči – a lisica zna mnoge stvari, za razliku od ježa koji zna samo jednu – "svi smo mi fusnote, mnoge od nas nikada neće imati priliku da budu pročitane".
I, kako nam je rekao Nabokov, lovac na leptire koji je postao pisac i obratno, svi smo mi djelići megateksta, fusnote velikom, nepoznatom, nedovršenom remek-djelu.

Dubravka Ugrešić, kako sam igrom slučaja i zahvaljujući jednom prijateljstvu imala prilike doznati, svoju je "Lisicu" (Fraktura, 2017.) pisala četrdeset godina.
Nije doslovno pisala četrdeset godina, ali je u njoj bila, rekao bi Vaginov kroz Svistonovljeva usta, "zatvorena" četrdeset godina; život spisateljice-fusnote, koja opet ima svoje fusnote, razgranao se kao stablo, priča se počela ponašati poput rotirajućih prskalica za travu, eto nas na književnoj zabavi! S ovime bih inače završila, ali ću početi: "Lisica" je superiorna većini hrvatske književne produkcije, u doslovnom smislu riječi pred čitateljem je književna gozba, i pitam se tko će tako ovdje (moći) pisati kad spisateljice jednom više ne bude.


Roman kakav piše Dubravka Ugrešić umire, pri čemu već desetljećima traju rasprave je li to što ona piše uopće roman.
Mainstream književnosti smetalo je još štepanje u "Štefici Cvek u raljama života" (1981), tko bi rekao da smo već u socijalizmu pali kao žrtve anglosaksonskog narativa koji, pisala sam o tome već nekoliko puta, u principu proizvodi lijenog čitatelja jer priča počiva na bazičnim zakonitostima uvoda, zapleta, vrhunca i raspleta.
Nije baš da možete čitati žmirećke, ali taj nam je narativ do te mjere ugrađen – tako već i govorimo! - da ćete automatski čitati.
"Lisica" je u mnogo čemu supstrat bogatog naslijeđa istočnoeuropskog romana koji kombinira pripovijedanje s esejiziranjem.


Naravno, da bi se pisalo onako kako piše Dubravka Ugrešić, potrebno je znanje.
Dijelom je to "akademsko znanje", u njezinu slučaju konkretno o avangardnoj ruskoj grupi Oberiu i njezinim pripadnicima oberiutima, ali i općenito o "suvremenoj" ruskoj književnosti, slavistici, pa sve do "načelnog" znanja, do vječnog pitanja s kojim "Lisica" i počinje – kako nastaju priče? Ili zašto priča, koja u sebi ne sadrži obrazac bajke, paradoksalno, nikad nije toliko uvjerljiva kao ona koja ga sadrži? Uz dodatak da u svaku priču, čak i u bajku, mora biti ugrađena komponenta neke više "istinitosti" (jer magija ne radi ako su riječi izgovorene uzalud).

Književnost je kao prana – dah, energija i život.
Njezina srž je nevidljiva, a opet bez nje se ne može.
Hoću reći, u današnje vrijeme baviti se književnošću se čini gotovo neukusnim – Ugrešić je subverzivna i autoironična u dijelovima gdje opisuje svoja gostovanja na književnim festivalima na kojima se književnost više ne slavi, nego proizvodi; knjiga je kao cigla koju su fakini iz Juge svojedobno "prodavali" naivčinama i luzerima...
– no u samo jednom odlomku autorica daje dokaz zašto je književnost i dalje važna; ne samo za pisca, niti isključivo za čitatelja.


"Što bi to trebala biti ženska sudbina? Odgovor na to pitanje pruža većinski korpus klasičnih djela svjetske književnosti.
Postoji jak obrazac (mem, memorijska kartica) koji tekstovi svjetske književnosti (oni manjinski, pisani ženskom, kao i oni većinski, pisani muškom rukom) prenose iz stoljeća u stoljeće poput nasljedne bolesti.
Junakinja se mora ponašati prema tom obrascu da bismo je uopće prepoznali kao junakinju.
Drugim riječima, ona mora proći kroz test poniženja da bi zaradila pravo na vječni život."

Junakinja svih šest priča u novoj knjizi Dubravke Ugrešić, kako sugerira i prelijepo izvedena naslovnica romana (ilustracija Vedrana Klemensa), jest lisica.
Isaiah Berlin, posluživši se grčkim aforizmom, podijelio je pisce na dvije skupine, one koji pišu i djeluju koristeći se jednom idejom – ježeve, i one koji su raznorodni, višestruki – lisice.
Lisica je prijetvorna, lažljivica, ulizica, kradljivica, ali i osuđena na samoću, na život izvan svoje vrste; njezino krzno nije najskuplje, ali ne izlazi iz mode.


Na kraju romana autorica citira bugarsku narodnu pjesmu o obudovjeloj lisici s dvanaest lisičica: pjesmu koja počinje nevino, kao dječja brojalica, a završava brutalno kao svaka bajka u originalnom, neušminkanom izdanju, dok još nismo pokušavali djecu zaštiti od realnosti brišući iz bajki iskopane oči, odrezane prste na nogama, vještice koje glođu sitne kosti i demone koji kradu dušu.
Ta pjesma možda najbolje utjelovljuje sudbinu lisice koja piše za život i zbog života:

"Ne brini, mamo, ne plači
Lako ćeš nas othraniti
(...)
Lovcima ćemo u kesu
Bogatima oko šije..."

"Lisica" je na jednoj razini knjiga za pisce koji i sami žele biti lisice i lisci – i udžbenik za pisanje, i utjeha piscu, i alkemičarski magična knjiga: rastavimo amalgam slova u potrazi za duhom koji lebdi iznad svih stvari.
Prosječnom čitatelju, i oprostite – needuciranom čitatelju, na početku "Lisice" činit će se da mu autorica prodaje ciglu, jer "ovo nije roman, nego zbirka eseja", pritom u velikoj mjeri niz eseja o opskurnoj književnoj grupi čiji romani ne nastaju, nego nestaju, ako su ikad bili i napisani.


Mnogo toga u "Lisici" – kakve li fantastično zabavne igre! – ustvari je u lingvističkom i književno-proizvodnom smislu pažljivo iskrojena redundancija i maštovita varijacija Wolandove rečenice: "Hajde, Behemote, daj roman!" "Rukopisi ne gore!" tvrdi Woland u romanu "Majstor i Margarita" Mihaila Bulgakova.
Hoćemo li vjerovati u to ili nećemo, naša je stvar, piše Dubravka Ugrešić.
"To što zaista ne može izgorjeti jest nepostojeći rukopis.
A kada bismo se kladili na vječnost, možda bi baš odsustvo sadržaja imalo veće šanse za pobjedu od prisustva." 

"Lisica" je toliko vješto napisana da je čitatelju nemoguće otkriti gdje je ispleten prvi čvor.
Prvi čvor je zametak priče iz kojeg pisac može "štepati, heftati, rubiti, kratiti, produljiti – sve su to krojačke mogućnosti tekstualne proizvodnje" (Andrea Zlatar, "Tekst, tijelo, trauma.
Ogledi o suvremenoj ženskoj književnosti", Ljevak, 2014.).
Može ako može.
U tom trenutku nekako pada i nesvjesna odluka – je li pisac lisica ili jež.
Ima li mnoštvo ideja ili samo jednu, nerijetko banalnu ("Svi smo mi žrtve nečije dernjave.
U tome je književnost slična politici.").
"Lisica" je gusto i povremeno intertekstualno tkanje, možemo reći – hrana za pametne, a opet...
u njezino središte umetnuta je jedna od najautentičnijih priča o ljubavi koje sam ikad pročitala.
Namjerno ne govorim – ljubavna priča.

Do kraja novoga romana Dubravke Ugrešić postaje jasno da nas je lisica prevarila.
Gotovo sve je izmislila.
Granica između fikcije i fakcije nije jasna.
To je onaj trenutak, rekla bi Irina Ferris, kad priča izmakne autorovoj kontroli, "kada se počne ponašati poput rotirajućih prskalica za travu i prskati u raznim smjerovima; kada trava krene rasti ne zbog vlage, već zbog žeđi za bliskim izvorom vlage".


Sasvim subjektivno, "Lisica" je najbolja knjiga koju sam dosad pročitala u 2017.
godini.
Nesumnjivo, to je i zato što "autentična ljepota za žene i muškarce mojih godina može biti pravi potres". 
 
 
Louise Penny
Dugo putovanje kući
Tanja Tolić
 Kanadska autorica krimića Louise Penny u Hrvatskoj ima status pomalo kao Jo Nesbø.
Ne u smislu popularnosti, jer malo tko se može mjeriti s norveškim autorom trilera kojeg obožavaju otprilike kao rock-zvijezdu, nego kao i Nesbø ima dva hrvatska izdavača.
Sjećam se da mi je vlasnik Hene com Uzeir Husković, koji je objavio tri romana iz autoričina serijala – "Razorna riječ" (2012), "Pokopajte svoje mrtve" (2013) i "Igra svjetla i tame" (2013) – svojedobno govorio kako su u pitanju elegantno napisani i netipični krimići, ali sam ja vjerojatno slegnula ramenima i posegnula za nekom "klaonicom".
U svijetu krimića nisam osobito suptilna, da se poslužim naslovom doduše povijesnog romana Hilary Mantel – za mene vrijedi ona "privedite tijela".


U međuvremenu, objavu serijala o policijskom načelniku Armandu Gamacheu preuzeo je zagrebački Lumen, a u skladu s politikom te izdavačke kuće, i naslovnice romana Louise Penny su postale življe i uočljivije, rekli bismo modernije.
Lani je objavljen roman "Kako ulazi svjetlost", deveti u serijalu, a nedavno i "Dugo putovanje kući", deseti po redu od njih trinaest dosad.

Ni Hena com ni Lumen serijal o glavnom inspektoru i šefu Odjela za umorstva u kanadskom Sûreté du Québec nisu dakle počeli objavljivati od početka, ali kao i kod svih autora žanrovske literature koji su vješti u pisanju serijala to ne smeta čitanju – Louise Penny u oba Lumenova nastavka koja sam pročitala daje dovoljno bazičnih informacija o prošlim događajima i likovima, ali ne otkriva ništa ključno iz prijašnjih zapleta koji su kamen temeljac svakog krimića.
To znači da serijal možete početi čitati s bilo kojom knjigom, iako mi je malo žao što nisam krenula od početka.

Razmažena adiktivnim "klaonicama" – u kojima se leševi ne privode, nego bacaju pred čitatelja – roman "Kako ulazi svjetlost" mi ispočetka nije osobito sjeo.
U 150 stranica romana, nezadovoljno sam gunđala sebi u bradu, Louise Penny dala je samo jedan trag, a likovi su do u beskraj razgovarali.
Staromodno i beskrvno, osudila sam je u glavi, ali sam ipak nastavila čitati.
U meni je, očito, zaostalo dovoljno pukotina, pa je svjetlost, da parafraziram Leonarda Cohena, ušla i u ovu čitateljicu.
Louise Penny ne gradi, naime, svoje zaplete na akciji, sirovim emocijama i iznenađujućim preokretima; ona ne proizvodi thrill, jer ne piše trilere.
Penny u zapletima gradi studije karaktera i da, doista piše staromodno, jer – pripovijeda.
A to je nešto što smo, pretvarajući se iz čitatelja detektivskih romana u čitatelje trilera gotovo zaboravili.


Do kraja romana "Kako ulazi svjetlost" Louise Penny me osvojila, izmišljeni Three Pines u kanadskoj pokrajini Québec – idilično mjestašce u dolini i komunikacijska rupa (nema signala za internet, osim ako nemate modem!) – postao je i moje mjesto, a pribrani, načitani i učtivi Armand Gamache utoplio mi je srce.


U svakom nastavku serijala dogodi se ubojstvo, ali to nije razlog zašto čitatelji vole uistinu elegantnu prozu Louise Penny.
Three Pines, mjesto u koje se Gamache vraća u svakom nastavku, suvremena je verzija raja na zemlji, mjesto utopije u kojem žive ljudi poput cinične i naoko grube pjesnikinje Ruth koja živi s patkom Rosom; vlasnice knjižare i nekadašnje psihoterapeutkinje Myrne; otkačene slikarice Clare koja na portretima razotkriva duše svojih modela; vlasnika pansiona i kafića, gay para Gabrija i Oliviera i, naravno, ne smijemo zaboraviti Henrija, ne osobito inteligentnog Gamacheovog vučjaka (jer otkad se vučjaci zaljubljuju u patke?!), ali vučjaka s velikim srcem i ušima poput satelitskih tanjura koji u svakom nastavku pomalo spasi Gamachea, kao što je i Gamache jednom davno spasio njega.
Ti ljudi i životinje, njihova međuigra, čine prozu Louise Penny zanosnom.
O njima se može čitati dovijeka.

Nasuprot stanovnicima Three Pinesa čvrsto je postavljen okrutan policijski život – njega primarno čine Gamache i njegov, u romanu "Kako ulazi svjetlost", sada već bivši suradnik Jean-Guy Beauvoir.
Ako odlučite čitati Louise Penny, dva romana koja je objavio Lumen svakako biste trebali čitati kronološki, najprije "Kako ulazi svjetlost", a potom "Dugo putovanje kući", jer razriješavaju važan podzaplet u odnosu Gamachea i Beauvoira koji je, pretpostavljam, počeo u prethodnim nastavcima.
Trebali bi ih čitati kronološki ne zbog radnje, nego iz gotovo spoznajnih razloga – iz istog onog smisla iz kojeg je Cohen i napisao pjesmu "Anthem", zbog kojeg  uostalom i postoji japanska tehnika popravljanja zlatom, kintsugi, koja nas uči da nešto nije nužno nepovratno uništeno ako je razbijeno.
Kako keramičko posuđe, tako i ljudi.

Pitanje duše, nagađam, velika je tema za Louise Penny.
Čovjek to ne bi očekivao u krimiću, ali samo zato što ima predrasudu i navikao je na trilere, pa je zaboravio da su se dobri pripovjedači nekad u dobrim detektivskim romanima bavili upravo pitanjima duše – i pojedinačne, i kolektivne (društvene), jer kad je razlomljena duša, onda se i može dogoditi (i) ubojstvo.

"Dugo putovanje kući" u tom smislu je gotovo subverzija krimi-žanra.
S tim sam se romanom duboko i predano zaljubila i u Gamachea i u prozu Louise Penny.
Privede Penny na kraju to tijelo koje nam treba, ali "Dugo putovanje kući" je ustvari detektivska priča u kojoj se traga za dušom, i muzom, a ne za lešom i ubojicom.
Blistavo i virtuozno, to znači iznova izmisliti žanr! Ništa vam drugo neću reći, ne dam nijedan trag.

 
 
Justin Cronin
Grad zrcala
Tanja Tolić
Oni koji znaju za Justina Cronina, znaju i priču.
Negdje tamo 2007.
godine, nagrađivani, ali ipak slabo poznati američki autor dva romana imao je 400 stranica novoga rukopisa.
Ideju za roman "u kojem djevojčica spašava svijet" dala mu je tada desetogodišnji kći Iris.
Bila je to ustvari više molba, ali otac ju je ozbiljno shvatio i prionuo poslu.
Croninova agentica Ellen Levine nedovršeni je rukopis, koji je od ideje prerastao u plan za postapokaliptičnu vampirsku trilogiju, uspjela prodati nakladničkoj kući Ballantine za 3,75 milijuna dolara.
Toliko su koštala prava na objavljivanje u Sjevernoj Americi.
To je bilo 11.
srpnja 2007.
Devet dana kasnije Fox i Ridley Scott kupili su filmska prava na trilogiju za 1,75 milijuna dolara.
Drugim riječima, u deset dana srpnja Justin Cronin zaradio je 5,5 milijuna dolara.

Deset godina kasnije, Cronin iza sebe ima dovršenu trilogiju "Prijelaz", ukupno 2000 napisanih stranica.
Koliko je teško napisati trilogiju, zapravo bilo kakvu priču koja se sastoji od više nastavaka, vjerojatno najbolje ilustrira slučaj Georgea R.
R.
Martina i njegova serijala "Pjesma leda i vatre" čiji je prvi nastavak, "Igra prijestolja", objavio 1996.
godine.
Dosad je uspio napisati pet nastavaka od planiranih sedam.
Kad je 2007.
godine HBO kupio televizijska prava, Martin je bio uvjeren da će isporučiti šestu, a možda i sedmu knjigu do početka prikazivanja 2011.
godine.
No već u petoj sezoni serije (2015), koja nosi naziv po prvom nastavku knjiškog serijala, i Martinu i producentima je bilo jasno da ništa od toga, pa im je pisac prepričao neke elemente šeste knjige.

U šestoj sezoni emitiranoj lani producenti su krenuli svojim putem, labavo se oslanjajući na objavljene knjige i ono što im je Martin ispričao o šestom nastavku; u sedmoj sezoni, čije emitiranje počinje ovoga srpnja, "Igra prijestolja" doista će postati - fantastika, jer Martin nije objavio ni šestu knjigu, a producenti već razrađuju ideje iz sedme.
Za pisca, to je sigurno nezamisliva frustracija.

Cronin, po priznanju štreber, jer je imao razrađene koncepte drugog i trećeg romana, poglavlje po poglavlje, još dok je pisao prvi dio trilogije, sada opušteno čeka početak televizijske ekranizacije svoje distopije.
Fox je naručio već drugu verziju scenarija, a snimanje pilota kreće ovoga ljeta.
Svidi li se pilot-epizoda gledateljima, Fox će snimiti i seriju: pred televizijskom kućom je, u svakom slučaju, veliki izazov jer je priča Justina Cronina izuzetno maštovita i složena, a kako znamo od početka serijala - proteže se na više od tisuću godina.

Proteklih godina, zahvaljujući Croninovu hrvatskom nakladniku, Lumenu, trilogija je stekla malen, ali gorljivo odan krug obožavatelja u Hrvatskoj.
"Prijelaz" koji se sastoji od tri romana - "Prijelaz" (2011), "Dvanaestorica" (2013) i "Grad zrcala" (2016) - ubraja se u sam vrh američke fantastične književnosti, pri čemu gledamo kontinuitet žanra znanstvene fantastike na "novom kontinentu", ne samo posljednjih nekoliko godina ili desetljeća.
To što to mislim ja, naravno, manje je bitno ili potpuno nebitno, ali kad preporuka dolazi od Stephena Kinga, jednog od najboljih živućih američkih pripovjedača, svakako je treba uvažiti, osobito ako ste poklonik žanra.

Croninova trilogija žanrovski se, dakle, ubraja u znanstvenu fantastiku, preciznije distopiju, pri čemu uvelike koketira s hororom.
Očekujete li nešto u stilu "Dracule" Brama Stokera, ili njegova antipoda sage "Sumrak", s obzirom da su glavni junaci vampiri, ovo nije literatura za vas.
"Prijelaz" nije ni romantični gotički pastiš, ni sladunjava vamiprska sapunica za tinejdžere; zvučat će malo brutalno, ali ovo nije književnost za curice.

No književnost svakako jest, a kvaliteta "Prijelaza" daleko nadmašuje okvire žanrovske literature.
Kao što sam rekla na početku, Cronin je bio slabo poznat pisac, ali nagrađivani pisac.
Njegov prvi roman "Mary and O'Neil" dobio je PEN/Hemingway Award, Cronin kao autor dobio je cijeli niz drugih nagrada i priznanja za svoje pisanje.
Njegova trilogija danas je bestseler, ta ružna riječ koja plaši "ozbiljne" čitatelje; jednoga dana kad sviju nas više ne bude, uvjerena sam da će se čitati "samo" kao klasik SF-a, na način na koji moja generacija danas čita, primjerice, Philipa K.
Dicka.

Zvučat će kao da pretjerujem, no podulja digresija u "Gradu zrcala", u kojoj Cronin opisuje godine u kojima je Nulti bio samo Timothy Fanning, student, znanstvenik, a onda i ljubavnik, u naraciji i stilu nimalo ne zaostaje za, primjerice, nekim dijelovima "Stonera".
Tih je stotinjak stranica, koje počinju rečenicom "Iza svake velike mržnje leži ljubavna priča", napisano u najboljoj maniri onoga što Amerikanci nazivaju campus novel ili Nijemci Bildungsroman.
Mnoge pasaže "Grada zrcala" doista su čista poezija, na čemu trebamo biti zahvalni i Mati Marasu koji je preveo drugi i treći nastavak (prvi je, također izvrsno, prevela Gordana V.
Popović).

U hrvatskim književnim krugovima na znanstvenu fantastiku često se gleda s prezirom, uglavnom zato što je odnos prema književnosti ispunjen snobizmom, ali i - zašto ne, recimo i to - mediokritetstvom.
Da bi se napisala obujmom velika priča, s mnogo likova i podzapleta, i da ta priča doista funkcionira, potreban je izvanserijski talent.
Da bi se napisao obujmom golem znanstveno-fantastičan roman, i da on funkcionira, potrebno je još nešto - potrebne su ideje.
Ne male ideje; male ideje neće funkcionirati na puno stranica.
Znanstvena fantastika - tužno je, ali je tako - možda je danas jedina preostala vrsta književnosti koja omogućuje piscu da napiše roman ideje, da se uhvati ukoštac s filozofskim mislima, da konstruira svijet ispočetka (a zato se zapravo piše...), a da pritom ne ispadne smiješan.

Ako dosad niste čitali Justina Cronina, nema smisla da prepričavam sadržaj, najviše zato što je to nemoguće a da vam istodobno ne upropastim užitak čitanja.
Za one koji su pročitali prvi dio "Prijelaz" i drugi dio "Dvanaestoricu", mislim da će biti dovoljno reći sljedeće: nakon što sam došla do zadnje, 684.
stranice "Grada zrcala", poželjela sam krenuti ispočetka i sigurno ću jednom to učiniti, darovati sebi čitanje "Prijelaza" u komadu, jer dugo sam i strpljivo čekala i drugi i treći dio.

"Grad zrcala" perfektan je, elegantno izveden završetak epa o Amy, Djevojci iz Nigdine, koja je živjela tisuću godinu i gotovo zaboravila samu sebe u vrtu kraj mora.
"Grad zrcala", kao i prethodni nastavci, jezovit je i napet, toliko da je čitatelja strah proviriti kroz prozor, jer svijet je možda nestao u mraku; dirljivo opisuje tu silu, ljubav, od koje ljudi trepere već tisućama godinama; elegantno perpetuira vječni mit o potrazi za svjetlom i postojanju koje natkriljuje vrijeme, i u tome je poetičan i nježan, autentično skrban za čitatelja.

Ako tražite veliku, kolosalnu priču koju ćete si pokloniti ovoga ljeta, jer ljeti svi imamo vremena za čitanje, upravo ste je našli.


 
 
David Lagercrantz
Čovjek koji je lovio vlastitu sjenu
Tanja Tolić
Godine 1991.
Alexandra Ripley objavila je autorizirani nastavak hita Margaret Mitchell "Prohujalo s vihorom" pod nazivom "Scarlett".
Tih 800 stranica prilična je blamaža, egzemplar prokletstva snažnog toponima.
Američki Jug u tolikoj mjeri određuje glavnu junakinju, da se unajmljena spisateljica s njom jedino mogla izboriti tako da je pošalje u - Irsku.
No od objave originalnog romana prošlo je 55, a od smrti Mitchellove 42 godine, pa je vrijeme donijelo ponešto zaborava i nove čitatelje koji nisu svjedočili ulasku autorice u legendu.
 

David Lagercrantz, švedski pisac i novinar kojeg je nakladnik Norstedts 2013.
angažirao da nastavi sagu Stiega Larssona, nije te sreće.
Od Larssonove smrti i eksplozije popularnosti Millenniuma prošlo je jedva deset godina.
Lagercrantz nije imao pristup nedovršenim materijalima koje je Larsson ostavio i to se osjetilo već u četvrtom nastavku, "Što nas ne ubije" (2015), a osjeća se i u petome, "Čovjek koji je lovio vlastitu sjenu".


Peti dio sage paraleno prati dvije priče.
U prvoj je Lisbeth na odsluženju dvomjesečne kazne u zatvoru, zbog događaja iz četvrtog romana.
Zatvorska sekvenca prepuna je uobičajenih klišeja: psihotičnih kriminalki koje teroriziraju nemoćne stražare i ostale zatvorenice, pri čemu Lisbeth odluči zaštititi Fariju Kazi koja je u zatvoru završila jer je ubila brata.
Mikael Blomkvist istražuje priču za koju mu je mamac dala Lisbeth, a koja povezuje financijaša Lea Mannheimera sa zagonetnim Registrom za studij genetike i okoline.
 

I u ovom romanu je najveći problem što Lagercrantz nije (dobar) pisac trilera.
Ne zna, naime, proizvesti thrill: u četvrtom nastavku dosađuje čitatelju prvih 150 stranica, u ovome se ponešto ubrzao pa je dosadan samo prvih 60.
Druga je razina problema što piše otvoreni krimić: od početka je jasno tko su negativci, do kraja tek doznajemo više detalja o tome kakvi su negativci.
Lagercrantz, za razliku od Larssona, nije tip promišljenog ni osobito socijalno angažiranog pisca, pa nedostatak akcije ne zna popuniti kontekstom.
  

Blurb s poleđine knjige - u kojem stoji kako ćemo doznati zašto Lisbeth na leđima ima tetovažu zmaja, kao i duboko skrivene tajne s kojima se mora suočiti i zahvaljujući kojima će konačno shvatiti samu sebe (!) - obična je navlakuša.
Lisbeth je u ovom nastavku gotovo pa sporedan lik, veći dio radnje počiva na istrazi Mikaela Blomkvista.
Veliko otkriće je patetično recikliranje Lisbethinih trauma iz djetinjstva.
Pritom, Lagercrantz se u ovom nastavku ohrabrio pa je ubio jednog od ključnih likova iz originalne Larssonove trilogije.

Očekivano, Lagercrantz je i u ovom nastavku najbolji u portretiranju likova koje je sam stvorio.
Okrenuo se temama koje su pokojnom Larssonu bile daleko bliskije - zlostavljanju djece i žena, ali i, prigodno i suvremeno, bujanju islamskog fundamentalizma.
No nakon drugog nastavka koji je napisao, sada se s priličnim uvjerenjem može reći da je Lagercrantzov najveći problem što nema baš puno toga - na lageru.

* Tekst je originalno objavljen u tjedniku Globus


 
 
Tuomas Kyrö
Prosjak i zec
Magdalena Blažević
Satiričan, fantastičan, ironičan i apsurdan – novi roman "Prosjak i zec" finskog pisca Tuomasa Kyröa svojevrsni je hommage finskom književnom klasiku iz 1975.
godine pod naslovom "Godina zeca" Arta Paasilinne.
Prema ovom su djelu nastale dvije filmske ekranizacije, a kod publike je stekao kultni status.

"Prosjak i zec" nije tradicionalni roman, Kyrö nam svoju priču podastire u kratkim epizodičnim poglavljima koja prate čudnovate avanture njegovih (anti)junaka.
Rumunjski građevinski radnik ili bolje reći bauštelac bez budućnosti, Vatanescu, želi od života mnogo više.
Posao nema, obitelj mu se raspala i jedina mu je svijetla točka u životu sin Miklos koji želi postati nogometaš i stoga su mu potrebne kopačke.


Kao u bajci, naš si junak na početku romana zadaje zadatak da sinu ispuni želju, iscrtava na komadu papira dječakovo stopalo i kreće na put na kojem će doživjeti mnoge prepreke te naposljetku izvršiti zadano.
Međutim, svršetak priče nije i ne može biti bajkovit, ali ipak postoji mnogo nijansi lošeg.
Vatanescu će od života dobiti onoliko koliko mu to dopušta društveni položaj.


Na početku se romana Vatanescu našao u dilemi, mogao je "krasti automobile, skupljati bakar iz telefonskih žica, prodati svoj bubreg" ili prihvatiti ponudu ruskog mafijaša Jegora Kugora koji mu obećava stalni posao, stan i hranu, sve to na sjeveru Europe.
Vatanescu pristaje i odlazi u Finsku gdje shvaća da je postao dijelom mafijaške mreže te da je završio na ulicama Helsinkija kao prosjak koji dijeli zaradu 25 posto naspram 75 posto u Kugorovu korist.

Standardni dogovor, rekli bismo.
Spletom (ne)sretnih okolnosti Vatanescu se oslobađa poslodavca i tada zapravo započinje istinska avantura.
Prekretnicu u njegovu životu označit će susret s ozlijeđenim zecom kojeg spašava i koji će mu od tog trenutka postati jedini pratitelj i prijatelj.
Upravo onako kako to doživljava i Paasilinnin junak.
Kroz uzbudljive događaje nesuđenog prosjaka i zeca čitatelj upoznaje živopisne likove, ali i stvarni život na ulicama skandinavskih velegrada.

Apsurdne epizode iz života neuobičajenih književnih likova zapravo su potvrda besmislenog modernog načina života koji je čovjeka sveo na potrošača.
Kako je ovakva struktura romana idealna za kazališne daske, roman je uistinu prerastao u popularnu kazališnu predstavu, u pravo kazalište apsurda koje udara upravo tamo gdje nas najviše boli.
U neprestanoj potrazi za potpunom slobodom od sebe smo načinili robove.

Ženski likovi su prilično tihi, Kyrö Vatanescuovoj sestri ne daje glas, a ljudi koji će je iskoristiti nisu zadovoljni ni njezinim izgledom stoga će je poslati na estetske operacije kako bi joj poboljšali izgled i pripremili je za posao koji je čeka: "Klara Vatanescu bila je na svoju baku Murd – prznica i dobra domaćica, ponekad pouzdana nomatkinja, ponekad ministrica vanjskih poslova, a u ovim okolnostima protiv kojih se nije mogla boriti, bila je najsiromašnija od najsiromašnijih i sjedila je na jedinoj robi koju je mogla tržiti."

Kroz sažeti Kyröv tekst jasno se provlače motivi nemogućnosti ostvarenja životnog mira i sreće te robovanje nametnutim trendovima.
Sami smo osmislili kalupe u koje bismo trebali savršeno pristati da bismo bili zadovoljni slikom sebe u tuđim očima.
Muškarac se u takvom društvu treba "dobro snaći" da bi osvojio idealnu plastičnu ženu.
U potrošačkom društvu, dakle, možemo uspjeti isključivo kao potrošači.

Satira, crni humor, groteska, potraga za smislom, egzistencijalistički elementi pa i na neki način odbacivanje zdravog razuma čine Kyröv roman toliko privlačnim i što je najvažnije aktualnim jer su njegovi likovi posvuda.
Prema njima osjećamo duboko suosjećanje unatoč izraženim negativnim karakteristikama, ne samo zbog mjestimične identifikacije, nego zbog tona i načina na koji je opisana njihova prošlost.
Mafijaš Kugor nije slučajno mafijaš, obiteljske i društvene okolnosti su ga učinile takvim, a Kyrö ih iznosi s primjesom gogoljevskog humora i s takvom lakoćom kao da nabraja sastojke za pripremu jednostavnog kolača.
U tome se ogleda ljepota ovog neobičnog, zabavnog i istovremeno vrlo ozbiljnog književnog djela.


 
 
Semezdin Mehmedinović
Me’med, crvena bandana i pahuljica
Tanja Tolić
 Zaborav je odsutni brat Memorije, kaže Cees Nooteboom. Ljubav je forma zaborava, rekao je Richard Hell. Kupaonice su opasna mjesta.
Drugog novembra 2010.
Semezdin Mehmedinović, dok se tuširao, doživio je srčani udar.
Osjetio je tupi, metalni bol u prsima i grlu, cementni ukus na jeziku.
Pet godina kasnije u istoj kupaonici njegova supruga Sanja doživjela je moždani udar.


Kupaonica je američka, poprište zaborava, sjećanja i straha; kupaonice su, bez obzira na geografsko porijeklo, mjesta na kojima smo najviše goli – ne samo zato što smo tamo najčešće nagi; znam mnoge ljude koji si jedino tamo dopuštaju da plaču.
U "Me'medu, crvenoj bandani i pahuljici" kupaonica je primarno mjesto bola i boli, epicentar udara iz kojeg se potres širi.
Suprug će se nakon svojeg udara odreći duhana, uzimat će lijek koji može izazvati zaborav.
Supruga će nakon svojeg udara izgubiti sjećanje na zadnje četiri godine, svaki dan iznova otkriva da je netko drag umro.
Podsjeća na policu koju je netko zatresao, na pod su popadale knjige: sva su sjećanja tu, ali knjige tek treba vratiti na pravo mjesto.

Nova Mehmedinovićeva knjiga formom je također hibridan književni tekst, obitava na razmeđi poezije i proze; autor riječima slika prizore iz svakodnevice braka i roditeljstva.
Mala je to knjiga, obiteljski spomenar: Me'med je Semezdin, pahuljica je Sanja, između njihovih poglavlja u sredini je stisnut, kao u zagrljaj, danas odrastao sin Harun.
Crvena bandana opisuje pet dana skitanja oca i sina američkim cestama.
Harun je profesionalni fotograf, "noćni ribar" kaže otac pjesnik, jer mu je čest motiv noćno nebo.
I otac slika, crteže od kojih su neki umetnuti u knjigu, no njegov razlog za putovanje je druge prirode: "Sine došao sam da te napokon oslobodim sebe! Evo, slobodan si, idi u svoju pustinju!"

U ovom životu otac i sin su zamijenili uloge: Harun je starinski, „onakvi kakvi su bili, a valjda su i sad, bosanski očevi, koji pokazivanje emocija smatraju izrazom slabosti“.
Mehmedinović stariji sva svoja osjećanja odmah učini javnim.
To potresa čitatelja, i njegova se čuvstva, protiv volje, transponiraju u drugi tonalitet; riječi pisca svuda, čini se, otvaraju zamagljene kupaonice u kojima se plače kad nas nitko ne vidi.

Mehmedinovića, tematski, opsjeda zaborav: kako stari, toga se sve više boji, nije siguran je li to kazna ili blagoslov, ili barem nije siguran dok zaborav ne zaprijeti ljubavi.
Čini se da je Sanja zaboravila sve osim strahova.


Cijeli život nosim teret svoga imena bez značenja, piše.
A onda u bolnici liječnik rukom pokaže na njega koji sjedi do njenog kreveta i pita ju tko je taj čovjek.
"I mislio sam, ona me je zaboravila.
Ali onda je njeno lice u trenutku doživjelo transformaciju, gledala je u mene kao da me je spasila iz nepostojanja, ili da me upravo rodila, i s izrazom najčistije ljubavi rekla – 'Semezdin, moj'.
I to je bio tren u kojem se moje ime ispunilo značenjem.
Ja sam Semezdin, njen.
To je moja ljubavna priča, i sav moj život."

Tu čitatelj malo umre od ljubavi.


* Tekst je originalno objavljen u tjedniku Globus
 
Michael Robotham
Život ili smrt
Tanja Tolić
Godine 1995.
Michael Robotham u The Sydney Morning Heraldu pročitao je članak o dvostrukom ubojici Anthonyju Laniganu koji je pobjegao iz zatvora dan prije nego što je trebao biti pušten.
Zašto pobogu? Izrezao je članak, uvjeren da je to dobar početak romana, no trebalo mu je deset godina da oko tog bijega složi priču koja je uključivala sedam milijuna dolara ukradenih u neoznačenim novčanicama, četvero mrtvih i ljubavnu priču.
Još deset mu je trebalo da je i napiše.


Dvadeset godina kasnije, 2015., "Život ili smrt" (Znanje, 2016.) proglašen je najboljim trilerom godine prema izboru britanskog Udruženja krimi-pisaca (CWA) koje od 1955.
godine dodjeljuju najprestižnije nagrade za krimiće i trilere, tzv.
Bodeže.
Tako je bivši australski novinar i biograf iz sjene (Robotham je napisao 15 "autobiografija" slavnih, od kojih su 12 postale bestseleri The Sunday Timesa...) ušao u makabristični panteon u kojem borave velikani žanra poput Johna le Carréa, Ruth Rendell, Patricije Cornwell i Henninga Mankella.
Te pobjedničke godine s Robothamom su se u užem izboru za Zlatni bodež našli i Stephen King i J.
K.
Rowling kao Robert Galbraith.

Onaj dvostruki ubojica od prije dvadeset godina u Robothamovu trileru postao je Audie Palmer, jedini preživjeli iz spektakularne pljačke u okrugu Dreyfus u Teksasu, u kojoj je nestalo sedam milijuna dolara u rabljenim novčanicama koje nisu bile obilježene i kojima nije moguće ući u trag.
Nitko nije znao serijske brojeve jer se novac povlačio iz optjecaja i trebao je biti uništen.
Radilo se o starim, uprljanim i poderanim, ali i dalje zakonitim sredstvima plaćanja.


Šerifovi pomoćnici dali su se u potjeru za vozilom, a u mahnitom slijedu događaja, vozilo se prevrnulo, sudarilo s autom iz suprotnog smjera, vozačica automobila je izgorjela u požaru koji je uslijedio, policija je na mjestu događaja ubila dva pljačkaša, Audie je preživio iako je dobio metak u glavu, a četvrti član bande – pretpostavlja se Palmerov stariji brat Carl – pobjegao je s plijenom.

Samo tijekom prve godine odsluženja zatvorske kazne, Audie Palmer hospitaliziran je desetak puta zbog sukoba s drugim zatvorenicima.
Uboden nožem (dvaput).
Zarezan.
Pretučen.
Davljen.
Trovan.
Jedan je zatvorenik kroz rešetke njegove ćelije po Audieju poprskao tekućinu iz upaljača i pokušao ga zapaliti.
Usprkos tome, nijednom u deset godina zatvora nije spomenuo ni pljačku, ni novac.
Umjesto toga, prenosio je, svjedoči njegov jedini zatvorski prijatelj Moss, osjećaj mira i spokoja; bio je poput Yode, Bude i Gladijatora u jednom liku.
Praktički svetac.

"Moj otac nije vjerovao u Boga, ali je rekao da postoji šest anđela – Jad, Očaj, Razočaranje, Beznađe, Okrutnost i Smrt.
'Prije ili kasnije upoznat ćeš svakog od njih', rekao mi je.
'Ali nadajmo se ne u paru.' Audie Palmer na svoje je anđele nailazio u parovima.
Ponekad su se javljali i po tri odjednom.
S njima se viđao svaki dan."

Kad Palmer dan prije isteka kazne kidne iz zatvora – što uključuje višesatno plivanje, a on ne zna plivati – za njim će u potragu krenuti cijela četa ljudi: specijalna agentica Desiree Furness, predmet vječnih šala zbog svoje patuljastosti; njegov prijatelj Moss Jeremiah Webster koji je dobio đavolju ponudu i šerif Ryan Valdez koji je Palmera prije deset godina zaustavio pucnjem u glavu.
Je li Audiejev dijabolični brat i dalje živ? Je li novac potrošen? Tko je tajanstvena ljepotica čiju sliku Palmer nosi u novčaniku? I kakve veze s čitavom pričom imaju novoizabrani senator i bijesni mafijaš?

U poplavi serijskih ubojica, pedofila, psihopata i sadista raznih vrsta – kao da se pisci trilera i krimići natječu tko će uzgojiti veću barabu – Michael Robotham blag je poput zalutalog pileta.
Njegov adut nisu ni društvene devijacije ni psihološke aberacije, on je čitatelja naumio osvojiti pričom.
Pa se u sitne sate nećete, ožednjeli, do kuhinje spotaknuti o otkinuto uho ili prosuta crijeva, niti ćete do kupaonice, krvavih očiju od čitanja, snatriti o vječnim pitanjima – zašto postoje ljudi koji komadaju malu djecu ili žive žene zakopavaju pod zemlju.

Robotham piše elegantnim rukopisom, čisto, kao da mu nije trebalo dvadeset godina za roman.
Junaci mu živahno iskaču iz romana u vaš dnevni boravak.
Nekih dvije stotine stranica imate osjećaj da se ne događa baš ništa, ni slovo od traga, ali "Život ili smrt" svejedno je napet jer Robotham naprosto dobro piše o ljudima.
Garantiram, nema šanse da predvidite svršetak; toliko sam u to sigurna da ću potvrditi da stoje usporedbe s "Iskupljenjem u Shawshanku".


U napetoj završnici, Audie Palmer doista će susresti svih šest anđela koje spominje Moss.
Recimo za kraj tek da postoji i neočekivani, sedmi.
Njega moramo sami pronaći.
 
 
Iva Ušćumlić
Omara
Tanja Tolić
"Nema ratnih zločin u ratu, Branka.
Čovjek radi ono što mora.
(...) Kad vi budete na rukama nosili prijatelja, suborca, koji je nagazio na minu i koji...
koji umire pred vama, onda možemo pričati o zločinu." Kaže to neimenovani, pretpostavljamo, branitelj novinarki Branki.
Godina je 1997., njih se dvoje susreću u kafiću znakovitog imena Hercegovina.
On sjedi za stolom u kutu.
Crna košulja, cigareta u ruci, pred njim boca piva bez čaše.
Ona se jalovo tješi: možeš ti to, Branka, ovo je samo posao.
Pa razgovor završi riječima: "Sretno, Branka.
I trebali biste promijeniti žarulju na stubištu."

Veći dio drugog romana Ive Ušćumlić, "Omara" (Durieux, 2017.), zbiva se u sparno ljeto 2016.
godine, u vrijeme teške vrućine, visokih temperatura, žege, zapaljenog asfalta.
Omara lako prijeđe u omaricu, iz klimatoloških (ne)prilika u bolesno stanje koje karakterizira opća klonulost, nesvjestica, pa i smrt.
"Omara" kao roman govori i o jednom i o drugom; no simbol je, čini mi se, za mnogo tjeskobniju riječ.
Postoje, naime, razne vrste ratova i razne vrste zločina.
Ljudska je priroda u stalnom stanju rata - sama sa sobom i s drugima.

Na tri stotine stranica autorica je dobro opisala omarne vrste ratova koji potresaju hrvatsku zemljicu zadnjih dvadesetak godina: rat, onaj pravi, koji je službeno završio iako još prebrojavamo žrtve kojih se sramimo; rat, onaj idejni između Hrvata i Srba, koji dio zemljice  još vježba prijetećim rečenicama: "Nećeš ti meni četnika u kuću dovodit!"; rat, onaj medijski, koji je novinarstvo izgubilo pa sad umire pod navalom klikova, lajkova i šerova; i rat, onaj intimni, koji nikad neće prestati, u kojem "ratuju" ljudi koji su se do jučer voljeli.
Ne znam je li to istina, ali tako ljudi kažu: ljubav i mržnja spojene se posude, pa intenzitet jedne, nakon razočaranja, preraste u volumen druge.

U ljeto 2016.
godine nadzorne kamere na utrinskoj tržnici u Zagrebu zabilježile su zadnji trenutak prije nestanka  četrdesettrogodišnje knjigovotkinje Nevene Ramljak.
Bio je to zagrljaj i poljubac s mužem Vladimirom Ramljakom (45).
Posljednji je put viđena 20.
lipnja u 8 i 10 ujutro.
Vlado neće brinuti kad mu oko podneva ne odgovori na poziv.
Njezine kćeri, Svjetlana i Sanja, neće se zabrinuti kada se majka ne javi.
Vlado se neće brinuti ni kad Nevena ne dođe kući oko pet poslijepodne, ali zabrinut će se kad se do večeri ne javi.
Zvat će je cijelu noć.

U danima koji slijede, u gradu koji gori, Nevenin nestanak prerast će u intimnu tragediju i medijsku travestiju.
Policija nema nikakvih tragova, čini se da je u pitanju još jedna žena kojoj je pukao film i napustila je obitelj, iako realno takvih žena nema mnogo, nigdje, posebno ne u Hrvatskoj.
U nedostatku važnijih vijesti, mediji će se na taj nestanak baciti kao na oglodanu kost - morate biti novinar najmanje 25 godina da osjetite duboki sram pred preciznom slikom koju je iscrtala Iva Ušćumlić, i sama bivša novinarka.
Struka nam je potonula u takav glib da mi se nekad čini kako je najbolje da se svi udavimo.

"Omara" nije krimić u punom smislu riječi, ali možete ga tako čitati.
Autorica je "ukrala" najbolje od žanra: sporu radnju, razbacane tragove, tempiranje napetosti, a onda to vješto ugradila u roman koji slika intimne pejzaže - malo "čitamo" Nevenu, nekadašnju i današnju; malo Branku, razočaranu novinarku staroga kova koja izvještava o njezinu nestanku; malo Vladu, muškarca koji je spavao pa se naglo probudio.

Iva Ušćumlić kao spisateljica predstavila se debitantskim romanom "Duhovi" (2013) i već tad je bilo jasno da je pred nama talent - psihologizacija je njena jaka strana, kao i konstruiranje fabule.
Ona je i angažirana vrsta pisca, voli gurati prst u slijepe točke hrvatskog društva i čačkati rane: u prvom romanu je pisala o prikrivanju obiteljskog nasilja, sad piše o prostituiranju hrvatskih medija, stvarnom i umišljenom PTSP-u (umišljenom kako si ga umišljaju oni koji su laki na okidaču osude...) i braku koji rastače svakodnevica.
No kad kažem da je autorica angažirana, ne mislim da je iritantna, njoj proza nije dokumentaristika ni hipsterski aktivizam.
Ona voli "gurati nos gdje mu nije mjesto", kad zaroni u mulj, možete biti sigurni da će iskopati srž.
I utrobu.

Kao i "Duhovi", "Omara" je važan roman: možete ga čitati kao društvenu kritiku, za što je možda prekasno, ali ne autoričinom krivnjom; možete ga čitati kao dobronamjerno intimno upozorenje.
Ako imate vlastitu spojenu posudu, možda je dobar trenutak da provjerite temperaturu: kad zavlada omara, ljubav lako ispari.
     


 
 
Mihaela Gašpar
O čajnicima i ženama
Tanja Tolić
Da ne okolišam, treći roman Mihaele Gašpar "O čajnicima i ženama" (Disput, 2016.) u velikoj je mjeri roman o ženskom alkoholizmu.
A ženski alkoholizam, i u društvu i u (hrvatskoj) književnosti, toliki je tabu da čak ne mogu napisati da je Mihaela Gašpar hrabra u odabiru teme.
Žene koje piju nevidljive su, ako se o njima govori, onda su gotovo kuriozitet, muškarci koji piju rekli bi "naše", to su žene s kojima se dobro zabavlja i koje muškarci, po svoj prilici, nikad neće oženiti.


Hrvatska primitivna zajednica – jer to smo mi, nemojmo se zavaravati – s posebnim gađenjem tretira žene koje se opijaju.
One zbog alkohola manje propadaju kao ljudi (za razliku od muškaraca kojima je alkohol i inicijacija i jamstvo članstva u svijetu odraslih...), više kao majke.
U tome je, vjerujem, problem.
Hrvatska pristojno održava kult majke i svaka žena koja isklizne iz te svete uloge – bila ona kurva, uspješna, neudana ili alkoholičarka - bit će adekvatno kažnjena.
Ignoriranje i šutnja najblaži su oblici kazne.

Glavna junakinja "Čajnika", Barbara, najprije postane majka, a onda i alkoholičarka.
Slijed je uzročno povezan, premosnica iz blaženstva u potonuće je suprug, jedan po svemu bezvezan tip koji se osili i pokaže tešku ruku nakon smrti Barbarina oca.
Nema više zaštitnika, tog arhetipskog i bezazlenog bukača koji se od ženske dominacije nad kupaonicom i svim razgovorima mogao braniti samo besmislenim vikanjem.
Očinska dreka u prosječnom je hrvatskom kućanstvu uobičajeni dekor, nedjelja nije uistinu sveti dan ako otac barem jednom ne vikne: "Pa Boga mu poljubim, hoćete li više prestati..." Taj tip muškarca ni za što nije iskoristiv, ali je većini naravno potreban, jer tako se ovdje igramo obitelji.
Barbarin suprug pozicioniran je naspram njemu kao klišej zlostavljača (klišej ovdje nije negativna ocjena): ručak mora biti uvijek u isto vrijeme i vreo, inače se ne može pojesti; sina se pomazi po licu i odnese nježno na spavanje, a onda se supruzi na kauču ispred televizora slome prsti na ruci.
Jer se može.

Način na koji Mihaela Gašpar piše o alkoholizmu – i u tome jest hrabra! – dosad sam "srela" samo jednom, u tekstu psihijatra koji liječi alkoholičare od ovisnosti.
Govorim o pisanju iz pozicije onoga tko puno pije, i voli piti – u oba slučaja opisi su egzaltirane himne alkoholu, u slučaju Mihaele Gašpar tu je još i usmjerenost na sve oralno i s tim povezane epitete; opisi uživanja u alkoholu baš su čulni.
Ne na način da i sami poželite potegnuti iz čaše ili boce, jer ipak je tu previše gorčine, ali dovoljno libidinozni da se sjetite svakog alkoholičara na kojeg ste naišli u životu i pomislite – tako se valjda on osjećao, zato je i pio.

Čajnik iz naslova ovoga romana glavnoj junakinji dakle ni za što ne služi.
Ipak, Barbara ima tu začudnu sklonost ponekad se pretvarati da kupuje porculansko suđe i s tim lažnim kupovanjem građanski uređenog života Mihaela Gašpar otvara ovaj roman koji je u osnovi tetraptih jer prati, nesrazmjerno, četiri pripovjedna glasa.
Barbara ima sestru Irmu koja je naoko bolje prošla i tetu Agatu, maminu sestru, koja je jedan dan odlučila zaleći u svoj krevet s madracem od kokosovih vlakana i čekati smrt.
Nema ničega komičnog u tome, nažalost.

Četvrti glas pripada Jasenu, Barbarinu prijatelju kojeg je upoznala kad je pao s balkona prvog kata i otad s njim pije.
Njegovo je pijanstvo potpuno drugačije, možda ga možemo nazvati muškim.
On ne pije da bi nešto sakrio od sebe, o tome što bi eventualno trebao sakriti uopće ne razmišlja.
Ta je rijeka sjećanja ponornica, sigurno se od njega udaljava i bez alkohola.
Barbara, paradoksalno, pije jer bi se inače utopila.

Četiri igrača na šahovskoj ploči Mihaele Gašpar tvore tanku fabulu, gotovo da je i nema.
U tom smislu, "O čajnicima i ženama" za čitateljski će prosjek biti priličan zalogaj.
Ovo je visoka književnost, napisana u najboljoj maniri, što ujedno znači i da se ovdje ne događa bog zna što puno.
Junaci su došli niotkuda i nikamo se ne kreću, u ovom slučaju opravdano je reći da se nema što učiniti.
Sav "zaplet" počiva na poniranju, u tome koliko će duboko Mihaela Gašpar zabiti lopatu u njihove promašene živote, pri čemu ih češće zakopa nego otkopa.
Ima ovdje mnogo vađenja utrobe, pa ako ste površan čitač, ili željni zabave, radije zaobiđite "Čajnike".

Drugi razlog zašto ovo nije lako štivo jest što Mihaela Gašpar riječima prede tekst gust poput nafte – i na jezičnoj ravni, i na ravni smisla.
Za leksik kojim ona piše morate biti potpuno otvoren čitatelj jer autorica ne piše, nego rezbari.
Po zanimanju je kiparica: ne znam kakve su joj skulpture, no roman joj je barokni.
To znači da kad vas Mihaela Gašpar stisne u sintaksu, nema puštanja – samo predaja.
Stil pisanja dotjerala je do savršenstva, potpuno je izgrađena književnica: pedantna je u detaljima, precizna u metaforama, vokabular joj je rječnički.
Mreža riječi savršeno je iskrojena, kad se tome doda kontekst kojim se bavi – disfunkcionalne (građanske) obitelji – čitatelj gotovo da ne može disati.
Morate voljeti takvo pisanje da biste u njemu mogli uživati.


Sve ovo rečeno, Mihaela Gašpar ispisala je preciznu dijagnozu života koji se odvijaju u okviru osvijetljenih prozora, iza zavjesa.
Ako ste se ikad pitali kako žive vaši obični susjedi, što se dogodilo s onom curicom s petog kata koja je s vama sjedila u klupi u osnovnoj školi, ili s onim dragim dečkom koji vam se jednom davno sviđao, ali nije bio pretjerano ambiciozan, odgovor je – vjerojatno ovo.
Ovako izgledaju sudbine koje se ne uspiju destilirati.
Neke traume događaju se  uzalud, ne dobiju sretne svršetke.

 
 
Gabrielle Roth
Veze
Tanja Tolić
 Na tamnoj strani duše nalazi se sve ono što nismo.
Tamo zmajevi dišu vatru, gavrani gube perje, a svjetlost je zarobljena.
U tom bluzu kaosa lako se gubi ritam, logika je sve ili ništa, što je u osnovi uvijek suprotstavljeno životu.
Jednom davno, dok je bila živa, Gabrielle Roth sjedila je s prijateljicom na kavi koja je zdvajala oko toga je li dobra prijateljica.
Bila je opsjednuta time što ju je netko optužio da nije odana.
"Znaš me.
Odana sam kao njemački ovčar", pravdala se.
"U redu je", odgovorila je Gabrielle Roth koja je polako gubila strpljenje.
"Stvarno je.
Svatko od nas uvijek nešto nije.
Ako to ne možeš prihvatiti, nikada nećeš znati jesi li ili nisi lojalna."

Identitet je jedan od darova koji poklanjamo kad ne znamo što bismo poklonili.
Teško je prihvatiti da smo sve.
Nekad je čak lakše prihvatiti da smo napeti, rezervirani, zlobni ili da smo izdali, ali uz uvjet da smo samo to.
Jer tako pleše logika "sve ili ništa".
Tako izgleda život u glavi.

"Svi smo mi odgojeni da budemo emocionalno i fizički neiskreni, našim je glavama prepušteno da nose teret – ne da otkriju ono što osjećamo, nego da prikriju što god osjećamo."

Glava je dobra u svom poslu.
Možete je zvati glavom, Gabrielle Roth najčešće tu unutrašnju metlu naziva egom, no ime je nebitno – glava, metla ili ego sve ono što si niječemo posprema u mrak, u zamku staru dva tisućljeća, prema kojoj se tama smatra negativnom, zastrašujućom, disfunkcionalnom.
Jer mrak je zlo.
Pojednostavljeno je ovo, ali u osnovi točno.
Kad gledamo u sebe, uvijek zurimo u bezdan dok on zuri u nas; ne daj bože da nam netko mahne s druge strane ako još nismo spremni.

No intimnost je cvijet koji cvjeta noću, kaže autorica "Veza" (Planetopija, 2016.).
Veliki velški pjesnik Dylan Thomas unutarnji izvor nazivao je "silom koja pogoni cvijet kroz zeleni fitilj", Virginia Woolf je jednom dodala kako je "intimnost teška vještina".
Opet pojednostavljeno: želimo li se istinski susreti s bićem nasuprot nama, morat ćemo najprije pogledati u biće koje živi u nama.

Naš strah od intimnosti, moguće je, potječe iz našeg straha od mraka, osobito onog dubokog unutarnjeg mraka.
Svoju unutarnji tamu doživljavamo kao prazninu koja nas ispunjava nemirom.
"Pokušavamo ispuniti crnu rupu umjesto da shvatimo kako jesmo crna rupa i da je njezina praznina zapravo nedokučiva sloboda." 

Gabrielle Roth (1941-2012) veći je dio svojeg života plesala s tom prazninom.
Imajući na umu njezinu životnu filozofiju, nije važno koliko je taj ples bio uspješan, jer uspjeh nije kategorija kojom se ples mjeri, no jest bio uspješan.
Ako vam je poznato njezino ime, poznata vam je kao osnivačica plesa 5 Ritmova koji je iznimno popularan i u Hrvatskoj.
Njezine radionice i seminari, koje i dalje održava oko 350 instruktora širom svijeta, nabijeni su silnom energijom koja sjedinjuje struje suvremene rock glazbe, modernog kazališta i poezije s drevnim šamanskim ritmom.
Poanta tog plesa nije naučiti dobro plesati, nego plesati sebe, a time i biti ja.


Kako bi ona sama rekla: "Vi 'izvodite' svoj ples.
Odjednom, Duh vas pljusne, preuzme vaše tijelo iz kojeg probijaju svakakve vrste pokreta.
Klatite se na rubu između poznatog i nepoznatog, skliznete u tajnu, dopustite da vas razvali.
Sad 'ples' izvodi vas." 

Na početku njezinih radionica obično u prostoru visi težina.
Kao da svatko stoji s velikim kamenjem u džepovima.
Kao da ih pritišću sjećanja, razočaranja, gubici, stresovi, strahovi, uvjerenja – dodatni tereti koje ne moraju nositi.
"Ali to još ne znaju.
Nakon nekoliko sati plesanja prostorija izgleda drugačije.
Ima više mjesta i tijela su lakša.
Ne radi se o tome da su iznojili kilograme, iako se i to događa.
Izgubili su psihološki teret.
Tamo gdje je jednom energija njihovih tijela bila gusta i statična, sad je protočna i svijetla, tečna i svjetlucava."

U nama, vjerujem, doista postoji veliko, staro, mudro, divno biće koje nas intimno poznaje.
Zna gdje smo bili.
Zna kamo trebamo ići.
O nama čak zna i nesaznatljivo.
Ta "životinja" kruži prazninom, pleše u mraku, pa sporo pleše s kaosom, prede mrežu i može jedino plesati.
"Plesanje" može doista biti plesanje, kao u slučaju Gabrielle Roth.
Može biti i nešto drugo.
Što je to nešto drugo, naše drugo, nije predmet ove knjige, ali nas "Veze" upućuju da to istražimo.

"Veze" su oproštajna knjiga autorice, dovršavala ju je posljednjih dana svojeg života, iako ju je uvijek smatrala svojom malenom crnom knjigom (u knjizi je zabilježeno i mnoštvo pjesama i citata njoj dragih autora).
Posvetila ju je  sinu Jonathanu, također učitelju plesa, oporučno je odredila da mu je predaju šest mjeseci nakon što umre.


Njezina knjiga nema čvrstu strukturu, nije zamišljena kao priručnik koji vam daje jasne naputke kako živjeti, ali djeluje meditativno - što čitatelj dalje odmiče s čitanjem, osjeća kako se smiruje, kako uplovljava u tu struju koju Roth opisuje, i time je postignuta funkcija njezinog "učenja".
Tama odjednom više ne izgleda zastrašujuće.
Svjetluca kao nešto poznato, kao istinski dom.

U svojim zapisima Roth je strastvena, kaotična, razigrana, poetična, duhovita i ima divne metafore.
Piše kao da pleše, sad mi je postalo jasno.
"Veze" su baš dragulj.
 
 
Jorge Bucay
20 koraka prema naprijed
Mihaela Štefec
Ako ste ikad čitali nešto što je napisao Jorge Bucay, onda znate da Bucay voli pričati priče.
Njegovi tekstovi odišu mirom i ljubavlju.
Iako su jednostavno napisani, u njima se skriva duboka  mudrost, umijeće življenja.
Svaka je njegova priča dobro promišljena i nalazi se na pravom mjestu u knjizi.
Svaka ima poruku.
Ako ste uzeli bilo koju Bucayevu knjigu u ruke, očito vam je trebala neka vrsta pomoći, što nije sramota.
Svatko se povremeno izgubi na svojem putu prema sreći.
Upravo zato i postoji knjiga poput ove – knjiga koja pomaže zalutalima da se vrate na put prema sebi.

"20 koraka prema naprijed" kratki je savjetnik koji donosi smjernice i priče kojima je cilj napredak i samoostvarenje – najviši cilj u čovjekovu životu.
Na tom putu najvažniji je i prvi korak upoznavanje samoga sebe.
Bez toga se ne može napredovati.
U ovom kontekstu Bucay priča priču o ocu i sinu, koju zaključuje sinovom rečenicom: “Kad sam složio čovjeka, svijet se složio sam.“ 

Nakon što upoznamo same sebe, trebamo odlučiti biti slobodni, otvoriti se ljubavi, uživati u smijehu.
Kad sve to napravimo, bitno je da naučimo bolje slušati ljude koji nas okružuju.
“Imamo dva uha i samo jedna usta kako bismo imali na umu da moramo slušati dvostruko više i govoriti upola manje“, piše u Talmudu, a ponavlja Bucay.


Sljedeći su koraci poniznost, srdačnost, određivanje onoga “što je unutra, a što vani“.
Zaključak je ovoga poglavlja vrlo zanimljiv, pomalo humorističan, ali ponovo i vrlo mudar: “iako sam pun stvari koje moram dovesti u red...
uvijek ima mjesta za pivce s prijateljima“.


Za razvoj svake osobe bitna je i svijest o vlastitoj vrijednosti, ali i znanje kako svoje kvalitete “unovčiti“.
Bucay ističe i važnost odabira dobroga društva te osuvremenjivanja vlastitih znanja bez predrasuda, važana je i kreativnost i kvalitetno iskorištavanje vlastitoga vremena.
Potiče na samostalnost i izbjegavanje obisnosti i vezivanja, bilo o stvarima, bilo o ljudima.


Savjetuje izlaganje samo “dobro procjenjenim“ rizicima, dokazujući kako danas popularna krilatica YOLO – you only live once – ne smije biti tumačena kao nepromišljeno činjenje svega što se može učiniti, već promišljeno korištenje vlastite slobode na svoju korist, bez štete za sebe ili druge.


Ističe i važnost pregovora o “nužnim“ stvarima.
Pokazuje kako je usporedba s drugima dobra, ali ne i natjecanje s njima.
Govori i kako je strah od neuspjeha loš.
Ističe kako se čovjek treba usuditi krenuti ispočetka te da ne smije sumnjati u konačni rezultat, što je ujedno i zadnji korak prema naprijed.

Kad je u pitanju Bucay, onima koji ga vole teško je biti objektivan - njima je divan, pa su im divne i njegove knjige i priče.
Od svih priča meni je osobno bila najdojmljivija i najemotivnija ona u 19.
koraku – “Kreni ispočetka“, o profesorici koja je dijelila plave vrpce s porukom “važan si mi“.
Neću vam otkrivati o čemu je riječ, samo napomena - ta priča potiče na razmišljanje o sebi, o svojem životu i o odnosima s drugim ljudima.


Jedina, mala zamjerka knjizi je što se, čini mi se, ponešto izgubilo u prijevodu.
Bucay piše na španjolskom jeziku i poziva se na neke španjolske riječi prilikom objašnjavanja, gdje je bitan korijen riječi, što je u hrvatskom jeziku potpuno drugačije.
Konkretno, riječ je o glagolima, u izvorniku, competir (natjecati se) i compartir (dijeliti), što se prevoditeljica  potrudila prilagoditi hrvatskom jeziku, no ne baš uspješno, riječima djelati i dijeliti.

Autorova je najpoznatija knjiga “Ispričat ću ti priču“.
Uz to, poznatije su mu “Voljeti se otvorenih očiju“, “Put susreta“, “Put samoovisnosti“, “Put suza“, “Priče za razmišljanje“, a “Računaj na mene“ napisao je kao nastavak knjige “Ispričat ću ti priču“.
Koju god od ovih knjiga uzmete u ruke, ne možete pogriješiti.
S Bucayem nikad nije dosadno, a uvijek je poučno.
 
 
 
Fredrik Backman
Čovjek zvan Ove
Ivana Smilović
 Tko je "Čovjek zvan Ove" koji se krije u knjizi Fredrika Backmana? Na prvu bi se reklo jedan običan, tipičan, čangrizavi starac.
Znate onog susjeda koji će vas samo prostrijeliti pogledom kada mu kažete "Dobar dan" ili promrmljati pozdrav kao da mu je to najteža stvar na svijetu? E, to je Ove.

Često bezobrazan, otresit i odriješit, Ove nije baš najomiljenija osoba u susjedstvu koje većinom ne zna tko se krije iza te tvrde ljuske.
Ne stignu o tome ni razmišljati jer su često iziritirani njegovim suludim pravilima, time da mora biti "sve po crti" i pod njegovom stalnom kontrolom.

A naravno, priča i nije baš tako jednostavna i Ove nije tek jedan ogorčeni starac – on je zapravo knjiga puna tajni.
Žena mu je preminula prije šest mjeseci, doslovno je protjeran s posla "da se odmori" jer su ga preuzeli mladi ljudi i on jednostavno više ne vidi zašto bi živio.
Ali doslovno – stranicu za stranicom Ove spominje kako mora ugraditi svrdlo, dok ne postane poprilično očito da planira počiniti samoubojstvo.

Kako to obično biva, kad ti ništa ne ide, onda ti stvarno ne ide, pa čak ni planovi takve vrste Oveu nikako da pođu za rukom.
Stižu novi susjedi, u njegov se život pomalo ušulja jedna mačka i sve počinje izgledati kao nova prilika, iako je Ove tako baš i ne vidi.

Riječ je o poprilično tužnoj priči koja ima komičan ton, osobito kad se radi o interakciji sa susjedima.
Stranice samo klize jedna za drugom jer knjiga u sebi krije nešto posebno privlačno, što je teško opisati riječima.
Jednostavno te potiče da toneš dublje u roman i ljuštiš sloj po sloj priče tog starog čangrizavca.

Najljepši i najdirljiviji dijelovi su sjećanja na ženu.
Iako se Ove čini kao hladan čovjek, njegovi opisi žene su jako topli.
U nekoj drugoj vrsti knjige bi se ovakvi opisi mogli činiti sentimentalnima, ali u ovoj nekako odgovaraju i čine balans.
Nitko ne bi pogodio koliko nježnosti krije takva čvrsta vanjština.


Kako se klupko pomalo odmotava, jasno je da je Ove zapravo jako sposoban čovjek starog kova koji zna popraviti apsolutno sve i ogorčen je svijetom u kojem su ljudi nesposobni.
Također, krije puno dobrote u sebi.
Priča je to puna anegdota i smiješnih scena uz stalnu tugu u pozadini.

Ovo je jako jednostavna, lagana knjiga, koja u sebi krije dublju poruku.
Donosi kritiku današnjeg društva iz očiju jednog staromodnog čovjeka koji je naučio živjeti na drugi način.
Pokazuje koliko su se ljudi otuđili i koliko zapravo ne mare jedni za druge.
Pomaže osvijestiti koliko smo danas spremni osuditi i otpisati nekoga na temelju njegove ljušture i kako ćemo rijetko pokazati volju zagrebati ispod nečije površine.


No nikada ne možemo znati kakva će nas starost zadesiti i hoćemo li se naći u cipelama nekoga baš poput Ovea.
Teško je biti sretan kada se cijeli svijet uroti protiv vas.


Bitno je znati – ako se sami ne potrudimo nekome uljepšati dan, kako možemo to očekivati od drugih ljudi? Ako se fokusiramo na sebe, zašto bi se itko potrudio oko nas? Počnimo mijenjati svijet, od sebe, i ne dopustimo da se u našoj blizini nađe čovjek kao što je Ove – dobar, bistar starac, koji lagano propada.
Nasmiješimo se susjedu koji nam mrmrlja pozdrav.
Ponesimo mu teške vrećice do vrata.
Nikada ne možemo znati kako jednom malom, običnom gestom nekome možemo vratiti vjeru u život...
Baš kao što se dogodilo čovjeku zvanom Ove.

 
 
Damir Karakaš
Sjećanje šume
Tanja Tolić
 Damiru Karakašu u "Sjećanju šume" (Sandorf, 2016.) uspjelo je ono što uspijeva rijetko kojem piscu.
Prosijao je rečenice, destilirao je riječi, ostao je alem-kamen.
Sve stvari prirodno teže zrelosti, tvrdi jedna vrtlarica, jer je zrelost stabilan ekosustav.
Svaki je književnik vrtlar u, nada se, rajskom vrtu riječi.
U njega se ne može ući zaslugom, on se gradi.
Karakašu (1967) je trebao jedan putopis, tri knjige priča, dvije drame i četiri romana da bi stigao na cilj.

Da me se krivo ne shvati, drukčije je nemoguće.
Nije ono prije bilo nedostatno ili loše.
U zrelost se, po prirodi stvari, stiže s godinama, i u određenim godinama.
Treba vremena da se riječi napune značenjem.

Na pragu pedesetih, ovaj se pisac vratio u djetinjstvo.
Nije to pogled preko leđa, promišljena reminiscencija.
Nije ni autofikcija - dominantan trend u svjetskoj, a dijelom i hrvatskoj književnosti, u kojem se više ili manje uspješno literarizira vlastita egzistencija.
"Sjećanje šume" je, recimo, autobiografika: dovoljno je desetljeća prošlo da pisac može samoga sebe uzeti za književni lik; distanca je jamstvo da neće fabulirati sjećanja, Jung bi vjerojatno rekao da je spreman ući u unutrašnji krug, počinje individuacija.

Dječak u knjizi nema imena, kao ni otac, baka i sestra.
Majci se otac samo jednom obrati imenom pa doznajemo da se zove Marija.
Selo u kojem žive u romanu također nema imena, ali je blizu Letinca, naselja u današnjoj Ličko-senjskoj županiji, u općini Brinje.
No čim to ovako napišem, gubi se čarolija, na jednak način na koji nestaju čudovišta kad se upali svjetlo u dječjoj sobici.
A Karakašu u "Sjećanju šume" trebaju čudovišta, mrak se održava neizgovaranjem imena.
Smisao individuacije, sazrijevanja, i jest u istjerivanju demona.


U ličkoj šumi autor ipak ne obavlja egzorcizam, nego samo bilježi.
Njegov je junak dijete-životinjica; nema tu proplamsaja misli, tek nagoni i afekti: kad je otac bolestan, dječak jedino može razmišljati o tome kako želi upaliti tek kupljeni televizor, kad prijatelj Mali od oca na poklon dobije figurice vojnika, junak lukavo smisli kako da ih ukrade.
U Lici toga doba svi se ponašaju kao svjedoci saobraćajke: susjedu se krava najela djeteline i napuhala, odrasli joj vade govna, nataču je sodom bikarbonom i potežu za rep, djeca vise na ogradi i čekaju da se krava raspukne.

"Sjećanje šume" kratak je roman od svega 132 stranice, lako se pročita u sat, dva.
Sastavljen je od tridesetak kratkih poglavlja, svako poglavlje jedna je slika.
Te su slike moćne i žive, one su najjači Karakašev adut pored destiliranog izraza.
Žive su jer su nabijene emocijama, to je ujedno ono čega mi je najviše nedostajalo kod Karakaša ranije, primjerice u romanu "Blue Moon".
Nestalo je suspregnutosti.

Ako polazimo od toga da je točna prepostavka kako svaki pisac čitavog života piše jednu knjigu, onu o samome sebi, onda je Karakašev alter ego konačno progovorio ili, preciznije, ne pokušava se više obraniti od emocija.
U tom smislu, uvijek je sigurnije otputovati u djetinjstvo; kad emocije navale, ionako najčešće nismo više od male djece.

Junaku je u "Sjećanju šume" glavni problem otac i srce koje ne radi dobro.
Što točno ne valja sa srcem teško je otkriti jer roditelji bolest dječaka ne skrivaju samo od njega, nego i od samih sebe.
Bolesti se pristupa na način koji je nekad bio tipičan za male sredine: prevelika je to sramota da bi se uopće razgovaralo; bolest je velika nesreća, a možda i kazna koju osvetoljubivi Bog prosipa po ljudima bez objašnjenja.
Dječakova obitelj, ako se izuzme baka, u crkvu ne ide, ali otac svejedno u nekoliko navrata biblijski zapomaže: "Šta Bog stvara ono što ni za živit?!" 

Čitatelj nema potrebu suditi, ova je sredina toliko hermetična da se u nju ne može probiti nikakva racionalizacija.
Roditelji ovdje ne grle i ne ljube djecu, pružaju im ruku; ne slave se rođendani, djeca su valuta: vrijede ako su sposobna raditi u polju, dječaci postaju muškarci ako ih prime u vojsku.
Jedina svrha dječačkih života je da postanu muškarci.
U tom krajoliku bizaran je trenutak kad dječak ulovi oca da plače.
Slika je to i nemoći i priznanja koja će dječaka nagnati da uzme pušku i krene u šumu ubiti medvjeda.

Je li ga ubio ili nije, to nije predmet ove knjige.
Ali ako je Karakaš kao pisac imalo podložan unutrašnjim impulsima, nesvjesnim strujama bića, onda bi taj medvjed kojeg dječak ganja mogao arhetipski metastazirati u njegovoj idućoj knjizi.
Zrelost je tek krenula ubirati svoj danak.

 
 
Joanne Harris
Pet četvrtina naranče
Jelena Mileusnić
S obzirom koliko je pažnje kod nas privukao njezin prvi hit "Čokolada", ne možemo reći da je Joanne Harris nepoznata čitateljskoj publici.
Od prve je postavila temelje stila, mameći nas čudesnim čokoladnim delikatesama, ali to nije jedino što nas je očaralo u toj knjizi.
Autorica nam je pokazala i da zna ispresti priču koja uvlači čitatelja i tjera ga da zaboravi na vrijeme dok nestrpljivo okreće stranice.


Ako ste uživali u "Čokoladi", "Pet četvrtina naranče" oduševit će vas na jednak način: ekscentričnim likovima, snažnom pričom, opisima koji zavode sva osjetila, raskošnim rečenicama i vješto izgrađenom atmosferom, no ipak bi vas mogao iznenaditi osjetno mračniji ton romana.
 

Djetinjstvo za vrijeme Drugog svjetskog rata provedeno u malom francuskom selu pod njemačkom okupacijom.
Troje djece bez oca i stroga majka koja pokušava sastaviti kraj s krajem.
Emotivno prepušteni sami sebi, utočište pronalaze na obali rijeke gdje se poput Twainovih junaka kupaju u muljevitoj Loiri, čitaju časopise s crnog tržišta, love ribu i penju se po drveću.
Rat je za njih samo riječ, vojnici koji nepozvani dolaze na vrata i šapatom prenošene glasine o Pokretu otpora, tajanstvenoj vojsci koju oponašaju u svojim igrama.
Rat je mrtav otac i preopterećena majka, susjedi koji preko noći nestaju bez traga.
Rat je zvučna kulisa za njihovo odrastanje.


Crpeći inspiraciju iz anegdota svojeg djeda, bivšeg francuskog vojnika, autorica likove "stavlja" na obiteljsku farmu.
Život pod okupacijom opisuje nam devetogodišnja Framboise, najmlađa u obitelji.
Pedeset godina kasnije ona se vraća u rodno mjesto kao udovica Simon, skrivajući svoj pravi identitet.
Čitajući naslijeđeni album s receptima, ujedno i majčin dnevnik, događaje iz djetinjstva sagledava iz druge perspektive.
Kroz sukob s gramzivim nećakom pronalazi razumijevanje za majku, istovremeno propitkujući odnos sa vlastitim kćerima.


I sam se rat čini kao dovoljno tamna pozadina, no pravi se mrak nalazi u slojevima priče.
Ovo nije ratna knjiga, ovo je predivno napisana osobna priča, ali i misterij za čije rješenje skupljamo dijelove slagalice skrivene među stranicama.
Riječ je o kompleksnoj priči o odrastanju i mračnoj strani djetinjstva.
U svijetu koji su stvorili Framboise i njezina braća vrijede zakoni koji se drastično razlikuju od zakona odraslih, ali ništa manje strogi i okrutni.


U taj se krug igrom slučaja uključuje Tomas Leibniz, mladi nacistički vojnik, koji uspijeva pridobiti njihovo povjerenje i ljubav, ali ih istovremeno skreće i na put koji će dovesti do neočekivano krvavog raspleta.
Tomas je mlad, bezbrižan i prijateljski raspoložen.
On pripada oba svijeta, dječjem i odraslom, koji su toliko međusobno otuđeni da sraz tih dvaju svjetova dovodi do strašne kulminacije s dalekosežnim posljedicama.


Kao u većini romana Joanne Harris, hrana i ovdje igra važnu ulogu.
Osim što nam tjera vodu na usta opisujući pripremu složenih jela francuske kuhinje, tako da na mahove možemo osjetiti miris začina ili okus ribljeg paprikaša, hrana je ovdje više od dekora.
Hrana je oružje i objekt borbe.
S obzirom na nestašicu, hrana se nabavlja na crnom tržištu, skriva u tajne pretince ispod podnih dasaka, služi kao resurs za razmjene, sredstvo ucjene, izraz ljubavi i naklonosti, objekt želja i strahova.
Miris začinima bogate kuhinje miješa se s mirisom riječnog mulja i ribe koja se raspada na suncu, Framboise muči majku mirisom omrznute naranče, a svojeg odrastanja i tjelesnosti postaje svjesna otkrivajući vlastiti miris.


Osim živih opisa, jedan od velikih pluseva ove knjige je izvanredno duboka karakterizacija likova i njihovih međuodnosa.
Autorica u prvi plan stavlja odnos majke i kćeri, ali za razliku od "Čokolade", gdje je taj odnos pun idilične bliskosti, ovdje su one u gotovo neprestanom sukobu.
Odnos s majkom Framboise propitkuje gotovo cijeli život i tek u starosti počinje razumijevati majčinu stranu priče.
Kao dijete, majku vidi kao neprijatelja protiv kojeg se bori svim sredstvima, često pokazujući okrutnost za koju je teško povjerovati da je i jedno dijete nosi u sebi.
No i Mirabelle Dartigen je dostojna suparnica - sluđena migrenama i vlastitim demonima tek rijetko zauzdava svoj bič od jezika, pokazujući roditeljsku naklonost škrto i usputno.


"Pet četvrtina naranče" bavi se sukobima i podjelama na mnogo razina, ali ono čime nas osvaja jest radost življenja koja izbija u jednom mračnom i suludom dobu.
Framboise život nije mazio, no nešto u njezinu glasu navest će vas da se grčevito poželite vratiti u djetinjstvo i naglavačke visiti s najviše grane drveta.
"Pet četvrtina naranče" je jedna od meni najdražih knjiga koju uporno preporučujem.
Apsolutno me osvojila atmosferom i sentimentom, vještinom pisanja i kompleksnom pričom.
Likovi nisu laki za zavoljeti, okrutni su i tvrdi, kao i okolnosti u kojima žive, ali s vremenom počnete navijati za njih.


Kako je i najavila na početku, Joanne Harris radnju razvija polako, gotovo neprimjetno gradi napetost i u jednom trenu samo shvatite da je ne želite pustiti dok ne saznate odgovore.
Na kraju ove priče, koliko god mračna bila, čeka nas nada, odrješenje koje je gorko-slatko poput tamne čokolade, poput komadića karamelizirane narančine kore.




 
 
Paula McLain
Dosegnuti sunce
Tanja Tolić
U ljubavi je, čini se, kao u ratu.
Onaj tko pobijedi piše i povijest.
Jedna žena, koja se proslavila pišući pod muškim pseudonimom, u ljubavi je priznata tek kad je nastupila smrt.
Drugoj nije pomoglo ni pisanje, ni umiranje.
Obje su, zajedno s objektom svoje žudnje, protagonisti Paule McLain u romanu "Dosegnuti sunce" (Znanje, 2016.).
 U kenijskoj Sretnoj dolini, dvadesetih godina prošloga stoljeća, među pripadnicima dekadentne, boemske zajednice europskih doseljenika - koja je Keniju možda rasturila, a možda ukrotila - susrest će se Karen Blixen, Denys Finch Hatton i Beryl Markham, žena koja je na kraju ipak uspjela dosegnuti sunce.
Metaforičko je to sunce, na više razina: fikcionalna Beryl sanja o jednom, onom što pulsira u području pleksusa; stvarna je dosegnula drugo, nebesko, kad je postala prva žena koja je sama preletjela Atlantik s istoka na zapad.

Fotografije Beryl Markham, osobita ona povijesna na kojoj je razbijena čela nakon što joj je avion ostao bez goriva pa je nezgodno sletjela, više pala, u Kanadu, umjesto u New York kako je planirala, otkrivaju odlučnu ženu.
Vjerojatno nezgodna karaktera.
Na slici snimljenoj u New Yorku 1936.
godine nosi muške hlače i mušku košulju, kosa joj je ošišana na bob, široko se smiješi, na način kako to čine osobe kojima nitko ne treba.
Hemingway je možda zbilja bio u pravu kad je zapisao da je ta djevojka, po njegovu saznanju, "vrlo neugodna, mogli bismo čak reći prvoklasna kučka".
Beryl Markham ni drugi za života nisu osobito voljeli, najviše zato što je izazivala skandale, moguće i zato što nije bila osoba koju je bilo lako voljeti.

Paula McLain, spisateljica što je magistrirala književnost i poeziju na Sveučilištu u Michiganu, a iza sebe već ima jedan biografski roman (o prvoj Hemingwayevoj supruzi, Elizabeth Hadley Richardson), zadala si je priličan zadatak kad je odlučila napisati roman o Beryl Markham.
Najprije, Markhamica je sama već opisala svoj život u memoarima "West with the Night".


Kad su prvotno objavljeni, 1942.
godine, nisu izazvali osobit interes, sve dok kalifornijski restaurator George Gutekunst, inače prijatelj Hemingwayeva sina, 1982.
godine nije pročitao prije spomenutu piščevu opasku u pismu koje je uputio svojem uredniku.
 Iako je "ta djevojka" vrlo nezgodna i prvoklasna kučka, piše tako da njih, ostale pisce, može ostaviti u prašini.
"Jesi li čitao knjigu Beryl Markham? (...) sjajno piše, i čudesno, toliko da sam se postidio sebe kao pisca...
Knjiga je vraški dobra!", navodi Hemingway.


Zaintrigiran, Gutekunst je pročitao memoare i potom uvjerio North Point Press da reizda Markhamičinu knjigu.
Zahvaljujući tantijemima, još živa 80-godišnja avijatičarka, pustolovka i trenerica konja posljednje je tri godine života pristojno proživjela.
Vijest o reizdanju knjige zatekla ju je u anonimnosti i siromaštvu, u Keniji.


O Beryl Markham nakon toga su se zaredale knjige, dokumentarci i igrane serije, dakle njezina impresivna biografija - mokri san svake iskonske feministkinje - dobro je dokumentirana, analizirana i provučena kroz različite forme pripovijedanja.
Realno, Pauli McLain nije ostalo baš mnogo.
U tom smislu, povijesna fikcija "Dosegnuti sunce" dobro je odrađen posao.
Ne znam da li bi se stvarnoj Beryl Marham, rođenoj Clutterbuck, svidjelo da se u romanu koji je izazvao zavidan čitateljski interes, pored svih drugih postignuća, fokus stavi baš na njezin ljubavni život, i to jednu romantičnu vezu, no to ionako nikad nećemo doznati.
Povijest ne pišu samo pobjednici, nego očito i pisci.

Intrigantno je međutim kako je spisateljica Paula McLain - koja se uz svoju junakinju jako vezala, dijelom stoga što su obje u djetinjstvu napustile majke - pokušala ispraviti "nepravdu" koju je Beryl Markham počinila druga spisateljica.
Denys Finch Hatton, u filmskom imaginariju utjelovljen u liku Roberta Redforda, već osamdeset godina "pripada" Karen Blixen.
Danska književnica pisati je počela pod pseudonimom Isak Dinesen, najprije na engleskom jeziku, prvu je knjigu objavila u Sjedinjenim Državama, a svjetsku je slavu postigla upravo memoarima "Moja Afrika", po kojima je snimljen i istoimeni film, o životu u Africi, gdje je imala plantažu kave.


Gotovo sve što znamo o Denysu Finchu Hattonu, znamo zahvaljujući Karen Blixen, koja ga je opisala kao mitsko biće, muškarca iznimne erudicije, ineligencije, plemenitosti i odvažnosti.
No primarno kao svojeg ljubavnika.

No u kenijskoj Sretnoj dolini, u mnogo čemu nalik izgubljenoj generaciji koja se okupljala također dvadesetih godina prošlog stoljeća u Parizu (čime se McLain bavi u "Gospođi Hemingway"), živjelo se raspušteno, do te mjere da se aristokratska zajednica šalila: "Jesi li u braku ili živiš u Keniji?" 

U to vrijeme, tamo, kao da se očekivalo da imaš povremene afere ili se razuzdaš, piše Paula McLain, ali diskrecija je svejedno imala bitnu ulogu.
"Možeš raditi što god želiš sve dok prave osobe ostaju zaštićene.
Smiješno, ali to ne podrazumijeva uvijek bračnog druga", kaže buduća supruga uskoro bivšeg Blixeničinog supruga Beryl Markham koja je upravo našla prvog ljubavnika, s obzirom da se njezin prvi suprug pokazao prilično nezainteresiranim za seks.
Zvuči komplicirano, zar ne?

"Dosegnuti sunce" dobro i uzbudljivo lovi te ljubavne komplikacije, čitanje će vas sigurno zabaviti.
Karen Blixen i Denys Finch Hatton se iskreno vole, Beryl Markham se s njima sprijateljuje, iako to čini primarno zato što se zaljubljuje u Fincha Hattona.
Iako on voli Blixen, to ne znači da se ne smije, ili neće, upustiti u seksualnu vezu s Beryl, no s obzirom da Beryl iskreno poštuje Karen, povući će se na pričuvne položaje.
Mnogo je tu sentimentalnosti u opisima, romantičnih osjećaja koji postojano gore desetljećima.
Možda je doista bilo tako, možda i nije, kako god, u "Mojoj Africi" nema ni spomena o Beryl Markham, "jednoga će dana pisati o njemu na način koji će ih zapečatiti zauvijek".


U trenutku kad Finch Hatton pogine u avionskoj nesreći, Karen Blixen bit će priznata kao njegova udovica, iako im je veza za života, svjedoči nekoliko izvora, bila turbulentna.
Ono što dosadašnja povijest - stvarnosna i liternarna - priznaje jest da su Beryl Markham i Denys Finch Hatton započeli vezu tek kad su se on i Karen Blixen udaljili.
Paula McLain taj odnos daleko više romantizira, a u priču uvodi i trudnoću, iako baš ništa ne potvrđuje da je Beryl ikada nosila njegovo dijete.

Na rubovima tog ljubavnog zanosa, u kojem je Beryl - maštala o tome ili ne - konačno postavljena ravnopravno uz bok Karen Blixen, a Denys Finch Hatton proglašen jedinom pravom ljubavi njezina života (iako se triput udavala), odvija se stvarnost napučena iznimno intrigantnim i dobro portretiranim ljudima, "prelijepima i zanimljivima, punima duboke vode".


Taj dio knjige, mogli bismo je nazvati "Berylina Afrika", najviše mi se svidio.
 U tom dijelu, ujedno, najviše do izražaja dolazi i poezija koju je Paula McLain magistrirala, a koja, lijepo rečeno, postoji zbog dana u kojima shvaćamo koliko su nas ljudi koje volimo promijenili.
Tu je priča o dobrome lavu koji je gotovo proždro jednu djevojčicu, o gluhome psu koji je član obitelji, o dječaku tvrdih stopala s kojim se bježi kroz prozor kolibe, o konju koji je imao krila i o majušnoj djevojčici, Lakwet.
Denys Finch Hatton možda nije pripadao i Beryl, ali je Afrika sigurno više bila njena nego Blixeničina.
 


 
 
Nada Topić
Male stvari
Tanja Tolić
Tri žileta koje je našla iza kuće u zemlji, dvije slike izrezane iz novina, dvije vrećice perlica, jedna krena (najlonska nit), sedam franja (pikula ili klikera), dvadeset i četiri papirića od bombona i tri od bombonijere.
To su njezine stvari, male stvari koje stoje u kantunalu i u rupi od dimnjaka.
Njezine stvari nitko ne dira.
Uglavnom zato što su dobro skrivene.

Ne znamo tko je ona, ta djevojčica što skuplja male stvari, odnosno znamo, ali u knjizi nema imena.
Ona je vjerojatno Nada Topić, pjesnikinja i od nedavno prozaistica, iz Solina, ona je sjećanje na samu sebe.
Djeca su obično nepouzdani pripovjedači, pogotovo kad žive u nama i u odrasloj dobi - dovoljno je tek kratko konzultiranje s roditeljima ili starijom braćom i sestrama da brzo postane jasno da je vlastiti svijet djetinjstva često bio sastavljen od sjena i svjetla, a ne činjenica; krivo shvaćenih odsječaka razgovora odraslih, izmišljenih pamćenja koja smo "posvojili" zbog intenziteta emocija, crnih rupa koje su stvorile traume.

U knjizi "Male stvari" (VBZ, 2016.) Nada Topić ne bavi se međutim popularnom i već pomalo potrošenom temom - pouzdanošću memorijskih odsječaka djetinjstva, pitanjima formiranja najranijih identiteta.
Njezina knjiga kratkih poetičnih proza funkcionira kao dnevnik djeteta koje usmjeravajući pažnju na male stvari prikriva, ili razotkriva, ono što je ustvari u fokusu - činjenicu da je ovo dijete izgubilo oca, da majka tuguje i više nema dugu kosu, da su sestre dvije, a ona jedna, i time odvojena, da se boji ormara, prozirne kabanice, ogledala i noža; soba u kući koje proizvode tamu i ugašene televizije iz koje curi mrak.

Nema tu trauma.
Nešto što bi se danas eventualno i moglo shvatiti kao "trauma", u vrijeme odrastanja Nade Topić - krajem sedamdesetih i početkom osamdesetih - bilo je angažirano roditeljstvo.
Mater viče - pa šta? Mater lupi trisku - a kome nije mater lupila trisku? Mater šuti - e to je već problem; nama je bilo draže, i lakše, kad bi nas naprosto zviznula jer ti je odmah jasno da si napravio sranje.


Ova je pripovjedačica, iako dijete, pouzdana, pronicljiva promatračica, mašta joj je bogata, igre zanimljive, interpretacije stvarnosti nenamjerno duhovite: "Male stvari" stoga, rekla bih, više bilježe rađanje jedne pjesnikinje i njezina izvanserijskog talenta.

Nada Topić u trideset kratkih poglavlja/zapisa - koje treba čitati redom, kako su posloženi, jer tvore cjelinu - s riječima postupa ekonomično.
Očita je pjesnička vokacija, ako ste, primjerice, čitali njezinu zbirku  "Meteorologija tijela" (2015) ili prvu "Svetac u trajektnoj luci" (2005) prepoznat ćete za nju tipične motive, još više prepoznat ćete "glas".
Ona mala iz "Sveca", koja u autobusu promatra radnice od kojih bi svaka mogla biti njezina majka, ista je mala iz ove knjige.
Žena iz "Meteorologije" koja bilježi samoću upisanu u vlastito tijelo, također se ovdje, retrogradno, naslućuje u razbijenim koljenima, guranju glave u zemlju, gutanju kamenja.


Uistinu je fascinantno u kojoj je mjeri pisanje Nade Topić zgotovljeni i prepoznatljiv koncept, ali bez te pompozne težnje da se proizvede i bude nešto - što, mislim, potvrđuje da je u pitanju rijedak talent.
Njezina umjetnost - a tako rijetko u pisanju viđamo umjetnost - proizlazi iz nje same, iako se na nedavnoj promociji "Malih stvari" u Zagrebu odrješito odrekla te slike o pjesnicima kao melankolicima koji upijaju svjetsku bol i ovise o nadahnuću.
Ona radi, rekla je.
Zada si temu, pa razmišlja, pa sjedne i napiše pjesmu.
I onda te pjesme poveže s drugim pjesmama i tako nastane tematska zbirka.

"Male stvari" uspješan su primjer pjesnikinje koja je promijenila formu.
Uspješan, jer to ne uspijeva uvijek, pjesnici koji postanu prozaici ponekad zaglibe u dojmove i senzacije, iskrcaju gomilu teksta koji je na prvu lijep, ali nema nikakvog značenja.
Ono što su u pjesmi začudne poetske slike, u prozi se pretvori u besmisleno brbljanje, mučenje čitatelja privatnom logorejom.


Djevojčica u "Malim stvarima" zna što čini, iako ne razumije sve što se oko nje događa: jasan joj je, recimo, koncept zavisti, i ona bi htjela imati mnogo šarenih perlica i crvene klompe; svladala je prijateljstvo i prvu zaljubljenost, ali o tome šuti jer zna i što je ruganje; ne razumije sasvim bolest, recimo tu djedovu, nejasno joj je tko mu je oduzeo desnu stranu i zašto, ali bi bilo dobro da mu je vrati jer je nagnut, po noći viče i lupa vratima i nitko ne može zaspati od njega.


Najveća prijetnja je mrak: boji se soba jer su pune mraka, u ogledalu je mrak, iz ugašenog televizora izlazi mrak, u zemlji je mrak.
Zna to jer je jednom iskopala rupu i zavukla glavu.
U zemlji nema ničega jer ona pojede sve što se zakopa.
Djevojčica u zemlju zakapa mrave, napravi im grob.
Tako su i njezina oca, stavili u grob ko mrava.

Taj iracionalni strah, normalan za njezinu dob, ali očito pojačan gubitkom, literarizirao se u nemir.
Osjećaj nemira, kako je istaknula autoričina urednica Marija Bošnjak na zagrebačkoj promociji, dominira "Malim stvarima".
Taj je nemir jedina "trauma" s kojom se ovo dijete bori, ali taj je nemir možda - nagađam - i izvorište specifičnog glasa Nade Topić.


Zbog straha od mraka, djevojčica ima širom otvorene oči, pazi na čudovište koje je izmislila starija sestra, na Vladičku koji ubija, ali te otvorene oči koje su se zagledale u tamu, u procijep između stvarnosti i natprirodnog, one su možda u ovaj svijet i donijele riječi.
Suvremeni pjesnik možda uistinu nije melankolik, nego trudbenik, ali poezija i proza Nade Topić i dalje potvrđuje da je, kad je izvanserijski talent, uvijek lučonoša.
 
 
 
Nenad Stipanić
Izbacivači Majke Božje
Tanja Tolić
U drugoj sezoni kultne američke serije "Vatreni dečki" (Rescue me), njujorški vatrogasac i liječeni alkoholičar Tommy Gavin jedne večeri, nakon odrađene smjene, u kuhinji zatekne Isusa i Mariju Magdalenu.
Tommyju halucinacije nisu strane; dođu mu kao odmor od spašavanja iz vatre, bivše žene, munjene djevojke, otuđene djece i analgetika kojima se puca.


Od Isusa i Marije Magdalene nema baš velike pomoći - ako se dobro sjećam, jedne se večeri i napiju s Tommyjem.
U jednoj snovitoj sekvenci, Tommy s Marijom završi u krevetu - razočarani Isus, koji upadne u sobu, ogorčeno mu kaže da je "isti Juda".
Mariji Isus uglavnom ide na živce, "pun je prokletih obećanja", a prsten joj je obećao još tri tjedna prije posljednje večere.
Marija dakle dugo čeka, barem dvije tisuće godine.

Na to me podsjetio roman Nenada Stipanića "Izbacivači Majke Božje" (Algoritam, 2012.), priličan hit od prije pet godina, koji mi je ovih dana dopao u ruke.
Zajebavati se s Isusom i Marijom nije mala stvar - ili će pisac/scenarist navući na sebe bijes povrijeđenih katolika i optužbe za neukusnu blasfemiju, ili će mu predbaciti trik jeftine provokacije.
Treba biti jako duhovit da bi se ta vrsta dekonstrukcije dobro izvela, a Nenad Stipanić je to, iznenađujuće, izveo daleko bolje od scenarista "Vatrenih dečkiju".

Njegov dečko - glavni junak - nije vatreni, nego Crni.
Bivši je izbacivač, a s redarenjem po zagrebačkim klubovima prestao je prije sedam godina.
U međuvremenu je postao pisac krimića, zaredali su se intervjui u novinama, možda je uspio (ako se pita njega), možda je propao (ako se pita njegovu babu).
Jedne večeri odluči posjetiti bivše kolege koji redare u narodnjačkom klubu - ostarjelog Franu zaljubljenog u konobaricu Leu, debeloga Dabu koji mašta o boljem životu za svoje klince, studenta medicine Luku koji je u liječničkoj praksi stigao tek do steroida.
Mizanscenu droge, kriminala, oružja i loše glazbe čine i vlasnik kluba Krišto, sin njemačkog gastarbajtera; zaštitar Boki, jedini s licencom i jedini bez mišića; dvije suprostavljene mafijaške bande - crnogorska i hrvatska te - Blažena Djevica Marija.
Osim što više nije djevica.

Crni u noćni izlazak krene s kipom Marije u prtljažniku, onom vrstom koja se može kupiti na svakom kamenu u Međugorju.
No Marija oživi već nakon par minuta, sa stražnjeg sjedala zamiriši Chanel br.
5 i tamjan, i tu krene autentična hrvatska tragedija.
Doznajemo da je Crnome religija načelno eskapizam, ali pokojna Baba vjerovala je u Majku Božju, i to samo u nju (što svaki pošten Hrvat srcem razumije).
Vjerski preporod Crnog započeo je prije godinu dana, kada je u krizi, financijskoj, identitetskoj i svakoj drugoj, po stoti put shvatio da će morati sa životom ispočetka i krenuo se moliti Bogu i Isusu.
Ali što on njima realno može ponuditi? "Ali Marija, promislim, ona kao da nas Hrvate voli više nego druge, a...
nije se 2000 godina pojebala!"

Ovdje je sad već sve jasno: "Izbacivači Majke Božje" nisu literature za one slaba želuca i vatrene vjere.
Ako ste istinski vjernik, Nenad Stipanić uvrijedit će vas na tisuće maštovitih načina; praksa pokazuje da religioznima, bilo koje provenijencije, crni humor i travestija nisu jača strana (sjetimo se plakata za predstavu "Fine mrtve djevojke"...).
No Crni je, barem što se Djevice tiče, odabrao dobar pristup, jer njoj je već pun kufer njezina vlastitog križa.

"Ljudi, ja nisam stvorila ni zemlju, ni vas, ja nisam kriva što ništa nije dobro napravljeno i ja ne mogu prihvatiti sve reklamacije! Nemam čime zamijeniti sve vaše bezbrojne bolesne organe ni otkinute udove, ni oživjeti mrtvu djecu, ni zaustaviti krvoločne vojske, ni graditi kuće, ni zaustaviti potrese, poplave...
Ja sam kao vi, samo radim na tom prokletom Božjem šalteru i nisam ni plaćena, niti ja to želim ja to - m-o-r-a-m.
(...) Ja samo sve vaše kuknjave trpam u golemi bubanj sreće i patnji i pritiskam dugme pred komisijom Oca, Sina i Duha Svetoga, ja sam samo nebeska loto djevojka koja od milijardi kuglica patnje jednu koja propadne kroz žlijeb Božje milosti pokaže trojedinoj komisiji, i kad blagogospoda kimnu, samo pritisnem ružičasto dugme koje ponekad posljednji stadij tumora dvogodišnjeg djeteta izbriše s hardvera sudbine, nekom donese vikend na Zrću, a nekom proljepša nožne listove."

Zadržite ovu sliku neko vrijeme u glavi...
Jer postaje gore, ili bolje.
Logoreični napad Majke Božje - u kojem gadi Boga Oca i Sina, feministikinje koje se nikad nisu borile za njezina prava, vukojebine u kojima završi u pokušaju bijega s nebesa, Serafine, Kerubine, Prijestolja i ostale dvorjane...
- jedna je od onih rijetko viđenih prozaičnih minijatura, samo zbog nje vrijedi pročitati Stipanićev roman.

Stipanić, neočekivano, ne igra na sigurne karte.
Humor koji primjenjuje nije rugalački, niti su "Izbacivači" komedija.
Ako niste religiozni, roman će vam biti priličan zalogaj iz sasvim drugih razloga: kako kaže odmah na početku, "u budućnosti će svaki Hrvat morati provesti bar malo u zatvoru, jer svi smo krivi za ovo što imamo".


Ako ste kao ja odrastali izlazeći u Kulušić i Lap, narodnjački klub vam je otprilike kao silazak u zečju rupu - nikako zemlja čudesa, prije zemlja s one strane ogledala.
U "Izbacivačima" je, slijedeći tu anologiju, ponešto zečeva na bijelom i hrpa Ludih klobučara.
Crni u jednom trenutku naleti na zgodnu djevojku, Almu iz Državnog odvjetništva kako se poslije otkrije, pa se upuste u zanimljivu sociološku raspravu o izvorištima agresije.
Bare se tako što se nabacuju studijama kriminala i funkcionalističkim teorijama, iako, bojim se, na Hrvatsku je primjenjiva jedino psihologija mase: kad je prvi momčić na cajke razbio čašu i podigao ruke u zrak, a djevojče navuklo minjak i štikle, tad smo se  zakotrljali niz brdo i evo nas tu gdje jesmo, natrag u kaljuži Balkana - zajedničke države više nema, ali kome treba forma kad nam je sadržaj ionako isti? 

Rambo Amadeus, citira ga Stipanić u knjizi, dobro je opisao taj fenomen na kojem su zube slomili ozbiljni sociolozi: "Folk je narod.
Turbo je sustav ubrizgavanja goriva pod tlakom u cilindar motora s unutarnjim izgaranjem.
Turbo folk je gorenje naroda.
Turbo folk nije glazba.
Turbo folk je miljenica masa.
Pobuđivanje najnižih strasti kod Homo sapiensa.
Turbo folk je sustav ubrizgavanja naroda."

Kad bi ga se trebalo žanrovski odrediti, mogli bismo reći da Stipanić, barem po ovom romanu, piše transgresivnu fikciju: njegove su teme tabu - droga, seks, nasilje; protagonisti ljudi sa životnoga dna.
No Stipanić je inteligentan pisac, nije ovo kozmetika, jasno je da iza ove hard-boiled proze stoji koncept (ne znam je li proizišao iz umjetničke suradnje sa Sinišom Labrovićem ili ju je upravo on potaknuo).
Taj koncept dobro funkcionira, pomalo je popustio u zadnjoj petini romana, možda zato što je roman trebalo kratiti, a možda zato što autor treba usavršiti konceptualiziranje.
Načelno to ne smeta čitanju, ali ako ste skloniji manje mračnoj literaturi - a ja jesam - pred kraj biste već mogli osjetiti zamor.


Osobno bih - jer mi se čini da mu je jedan od uzora - na kraju voljela vidjeti više eksplozivne i duhovite zaigranosti Philipa K.
Dicka (primjerice kao u "Ubiku"), no volite li Tarantina, osobitu njegovu estetizaciju nasilja i seksa, onda će "Izbacivači" za vas biti pun pogodak.
A i realno, morate doznati je li Majka Božja doista bila u Međugorju.


 
 
José Eduardo Agualusa
Opća teorija zaborava
Tanja Tolić
Proći će neredi, druže.
Zloba također mora počinuti.
Kaže to nepoznati spasitelj Malome Poglavici u Angoli nakon što mu ruke u lisičinama prekrije kaputom i odvede ga u Zgradu zavidnih.
Nama je Angola daleko, mjesto na afričkom dijelu karte, ali zloba svugdje operira jednako: u svojem teroru jednako je demokratična, hrani se predrasudama, ali ih sama nema.
Zloba ne poznaje ni rasizam, ni ksenofobiju; dugo joj treba da se istroši, počiva kratko.
I dok odmara, sije strah, nikad se ne može biti dovoljno oprezan.
To je zato što zloba radi na ljude; oni su njezino pogonsko gorivo.

U stanu na jedanaestom katu, u istoj onoj Zgradi zavidnih, sredinom 70-ih godina sakrit će se jedna žena.
Nakon što metkom probuši rupu u vratima, sagradit će zid ispred vrata i potonuti u nevidljivost punih dvadeset i osam godina.
Na terasi do koje vode spiralne stepenice zakopan je kostur, u stanu će živjeti samo s psom Utvarom.
Kad krenu redukcije struje, ljudski će se glasovi utišati, a onda i sasvim nestati.
Lišena radija, ostat će joj samo knjige.


Ali ugasit će i grijanje, pa će riječi na papiru postati ogrjev.
Od bogate knjižnice, ostat će tek stotinjak knjiga.
Ludovica Fernandes Mano u gotovo tri desetljeća samoodabranog zatočeništva brzo će potrošiti i bilježnice i olovke.
Najdraže rečenice iz književnosti počet će zapisivati na zidove.
Štedjet će pridjeve.
Zidovi bi tako, da ih ima dovoljno, lako mogli postati njena opća teorija zaborava.


Ali ih nema dovoljno, srećom.
U angolskom teroru zlobe, kao i u drugim terorima rasijanima planetom i vremenom, istina se, redovito bolno, reducira do otkrivenja: ono što je apokalipsa za kolektiv, ne mora biti za pojedinca.
Čovjek ipak nije otok - dokle god postoji drugi čovjek, pas, majmun ili dijete, ne možemo doista potonuti u zaborav nevidljivosti.
Ima u tome mnogo utjehe.


"Opća teorija zaborava" Joséa Eduarda Agualuse (MeandarMedia, 2016.) rastače i živote i roman kao formu.
Za pozornicu uzima život u glavnom gradu Luandi nakon portugalske revolucije 1974.
godine i proglašenja angolske neovisnosti.
Angola sedamdesetih je Balkan devedesetih: gledano iz daljine to je uvijek građanski rat, recite to Hrvatu, Bošnjaku ili Srbinu danas, riskirate reprizu.
U najdužem sukobu u Africi, ratu bez epiteta koji je trajao gotovo 28 godina, do 2002., a toliko je i Ludo živjela u izolaciji, poginulo je preko pola milijuna ljudi.
Rat su, nakon proglašenja neovisnosti od Portugala, nastavile tri političke struje koje su se borile za prevlast s jedne strane uz pomoć Sovjetskog Saveza i Kubanaca, s druge strane uz pomoć Sjedinjenih Američkih Država i Južnoafričke Republike.
Nakon što je desetljećima bila čvrsti rov socijalizma u Africi, Angola se vratila kapitalizmu.

Agualusa (1960), angolski novinar i književnik koji je dosad objavio više od dvadeset proznih djela, a ovaj mu je roman ušao među lanjske finaliste Man Booker International Prize, ispleo je labavu mrežu svakodnevnih užasa kroz koju, poput prikaza, promiču njegovi likovi.
Rat sve zamračuje i uvijek je najradikalniji test moralnosti – može li se biti čovjek, što god to značilo, baš sad dok ti prijete da ćeš prestati biti živ? 

Dio likova u romanu "Opća teorija zaborava" bori se s tim pitanjem, neki pobjeđuju iz čistog prkosa jer "ne vole policiju misli", drugi, oportuno, koriste sukob da bi profitirali ili da bi urođenom sadizmu dopustili da se razmaše, pa tako valjda žive totalnog sebe.
Neki se i neočekivano mijenjaju iz plaćenih ubojica u očeve, drugi su dobri supružnici iako im državna profesija nalaže da muče ljude u zatvorima.
Jedino je Ludo u tom kaosu postojana jer njome upravlja druga vrsta straha.
Znakovito zvuči rečenica kako je najteže slomiti ljude koji su imali sretno djetinjstvo.
Nije istinita.

"Opća teorija zaborava" pripada narativnom krugu koji se odupire pravocrtnom anglosaksonskom pripovijedanju.
"Slobodnije" pripovjedačke kulture već dugo prosvjeduju protiv tog terora koji preferira linearni narativ, uvjerene da proizvodi lijenog čitatelja.
Suvremeni čitač uglavnom više nema strpljenja za poeziju i fragmentarno pripovijedanje, Agualusa koristi oboje.
No kad tako pripovijeda pisac koji je odrastao u takvom pripovijedanju, čitatelj redovito dobiva ako ne apsolutnu, a onda vrhunsku književnost – riječi postaju magija jer riječima trebaju praznine da bi posredovale i ono neizrečeno, a podrazumijevajuće.


Ludo se tako, zazidavanjem u stan, ne odupire samo ratu koji divlja ulicama Luande, nego metaforički i nametnutom redu koji vlada svijetom književnosti.
Dirljivi su njezini zapisi u dnevničke bilježnice, dok još ima čime i na čemu pisati; gotovo vjernički posvećeno koristi zidove u stanu kad joj nestane papira.

"Dani klize kao da su tekući.
Nemam više bilježnica za zapisivanje.
A nemam ni kemijskih olovaka.
Komadićima ugljena ispisujem sažete stihove po zidovima.
Štedim na hrani, na vodi, na ogrjevu i na pridjevima." Ili, kad počne gubiti vid: "Griješim, čitajući, i u tim pogreškama katkad pronalazim nevjerojatne ispravnosti.
Često se pronalazim u pogreškama.
Neke su stranice bolje zbog zabluda."

S vremenom, Ludo je cijeli stan pretvorila u golemu knjigu.
Nakon što spali knjižnicu, jer joj nedostaje ogrjeva, i nakon što umre, kaže, ostat će samo njezin glas.
"U ovoj kući svi zidovi imaju moja usta." Dok se zidovi stana zgušnjavaju od riječi i usamljenosti, život vani se umiruje.
Svi oni nepovezani likovi do kraja će se romana sastati, kretat će se, čitatelj zamjećuje s ganućem, u Ludinu smjeru.
Tragat će za svojim dušama, jer svima nam prijeti da umremo od malodušnosti, sudbina će ih dovesti pred staričina vrata.
Čudovišta na ulici, otkrit će zatvorenica, ipak su njezini ljudi.
Slijepa vidi bolje nego dok ju je vid služio.


Dobacujem vam ove komadiće, otkrivam možda previše, jer je "Opća teorija zaborava" na mnogo razina izniman roman.
U svijetu utabanih priča ova će vas, kroz pukotine u rečenicama,  odvesti tamo gdje niste mogli ni zamisliti.
Riječi su vrata, doista.
Zapravo nas čuvaju od zaborava.

 
 
John Tiffany
Harry Potter i ukleto dijete
Tanja Tolić
Devet je godina prošlo od sedmog nastavka iz serijala o Potteru, devetnaest u čarobnjačkom svijetu.
Vrijeme se i zgušnjava i širi: Pottera smo našli tamo gdje smo ga i ostavili, na kolodvoru King's Cross, gdje njegovo srednje dijete, sin Albus Severus, zdvaja hoće li završiti među Slytherinima.
Pa...
hoće.

Harry, Ron i Hermiona sada su u četrdesetima; prvi je voditelj Odjela za magijsko pravosuđe, druga je ministrica magije, a treći ima privatni biznis, veliku je slavu postigao s certificiranim nosokradnim dahom.
Harry je u braku s Ginny, Ron je u braku s Hermionom.
Albusov najbolji prijatelj postat će Scorpius Malfoy, a ta dva dječaka vremokretom će otputovati u prošlost i izazvati kaos u prostorno-vremenskom kontinuumu.

"Harry Potter i ukleto dijete" nije roman nego drama.
Algoritam je reagirao promptno, ipak je to njegova zlatna koka, i objavio je pola godine nakon što je objavljena u Britaniji.
Uz J.
K.
Rowling potpisuju je i redatelj John Tiffany i Jack Thorne koji se navodi kao autor drame.
Ako vas ovo nabrajanje zbunjuje, bez brige.
Tako to izgleda kad imate posla s franšizom, a upravo je to Potter i postao.

Biti franšiza nije nužno loše.
Da, u franšizama se štanca, ali se ipak jamči ako ne kvaliteta, a onda dosljednost.
Rowlingova sve što dotakne pretvara u dolare i funte - dovoljno je pogledati kako je tanašnu knjižicu "Fantastične zvijeri i gdje ih naći" pretvorila u zabavom napucani film (a čekaju nas još četiri nastavka).

Istom logikom, "Ukleto dijete" postalo je instant-hit.
Karte za londonsku premijeru u lipnju rasprodane su u 24 sata, zbog čega su ulaznice od 250 kuna na crnom tržištu dosezale i 4000 funti! Ukoričena drama objavljena je krajem srpnja.
Tu je već bilo slomljenih srca.

Načelno, dramski tekst je dobar ako jednako funkcionira i na papiru i u kazalištu.
"Ukleto dijete" siromašno je i dubinom i didaskalijama što ostavlja veliku slobodu redatelju i glumcima.
U slučaju predstave to nije bio problem, jer dramu potpisuje Tiffany koji ju je i režirao.
No nedostatak dubine čitatelja ostavlja na goloj fabuli, što je loša vijest za tvrdokorne obožavatelje Pottera, a dobra vijest za J.
K.
Rowling.
Ako je bilo sumnji, "Ukleto dijete" je dokaz: njezin spisateljski talent ne krije se (samo) u fabuliranju, nego doista u magiji, u prazninama između riječi.

Osmi nastavak bolje će sjesti odraslima nego djeci, iako Harry, Ron i Hermiona nisu najuvjerljiviji kao četrdesetogodišnjaci, najviše zato što nikad nisu ni trebali ostarjeti.
Dubinski priča govori o nepoderivoj temi - očevima, sinovima i očekivanjima; nagađam da je Rowlingova, s obzirom na svoju opsjednutost Trumpom na Twitteru (gdje puca iz teške artiljerije po njegovim sljedbenicima...), intervenirala kao autorica barem u jednoj sekvenci drame, onoj koja opisuje "alternativnu  prošlost" i u kojoj svjedočimo usponu čarobnjačkog fašizma.

Osobno me najviše zabavilo otkriće da je Voldemort imao i vremena i snage za seks.
Ideja je bizarna, netko se zafrkavao ispisujuću tu dekonstrukciju: uvjerljivo je otprilike kao da Sauron, veliko oko iznad mračnoga Mordora, u pauzama apokalipse "šaca" neku djevu.

* Recenzija je originalno objavljena u tjedniku Globus
 
 
Eka Kurniawan
Ljepota je njezina rana
Tanja Tolić
Završila su ona vremena u kojima je velika književnost počinjala već prvom rečenicom.
Incipit, latinski "počinje", u ponekoj se knjizi može još naći u grafičkom obliku, kao verzalni tekst na početku prve rečenice novoga poglavlja, no rijetko se simbolično podudara sa značenjskim.
Budu to samo velika slova, iza njih se ne otkrivaju velike misli ili veliki mamci koji nagone na čitanje.
Malo je, da parafraziram Tolstoja, sretnih obitelji što su nalik jedna drugoj ili, u duhu Jane Austen, univerzalno ili opće priznatih istina o bogatim neoženjenim muškarcima u potrazi za suprugom.
Što će vam, uostalom, dovitljivost kad na internetu - užasa li! - postoji generator prvih rečenica?!

A onda naiđete na ovo: "Bilo je popodne jednog vikenda u ožujku kada je Dewi Ayu ustala iz groba nakon što je bila mrtva dvadeset jednu godinu."

I znate da je pred vama roman.
Tako, naime, počinje "Ljepota je njezina rana" Eke Kurniawana, indonezijskog pisca rođenog 1975.
godine.
Ako vam je njegovo prezime poznato, to je zbog romana "Man Tiger" koji je lani bio nominiran za The Man Booker International Prize.
"Man Tiger" ovjenčan je nizom hvalospjeva, originalno je objavljen 2004.
godine, dvije godine nakon što je Kurniawan napisao "Cantik Itu Luka" kako na indonezijskom glasi naziv romana "Ljepota je njezina rana" (u nekim zemljama naslov je preveden kao "Ljepota je rana").

Rečenica koju sam citirala prva je rečenica "Ljepote", egzemplar svima onima koji Kurniawana nazivaju novim Márquezom.
Ima još takvih rečenica u ovom romanu od 378 stranica (Znanje, 2017.), gotovo po pravilu na početku svakoga  poglavlja.
Nemoguće je ne diviti se toj upornoj manifestaciji vještine i talenta: prva rečenica kao inkantacija, potom slijedi raskošna i ironična priča, majstorski upletena među ostale priče u ovom epskom obiteljskom romanu koji obuhvaća nekoliko desetljeća recentnije indonezijske povijesti.

Dewi Ayu koja je ustala iz mrtvih je prostituka.
Spavala je sa stotinu sedamdeset dva muškarca.
Najstarijem je bilo devedeset, najmlađem dvanaest.
Dobro ih se sjeća.
Nekad je bila samo izvanbračno dijete brata i sestre, unuka jednog od najbogatijih Nizozemaca u fikcionalnom obalnom mjestu Halimunda - indonezijskom Macondu - dok je Indonezija još bila nizozemska kolonija.
Kad su Indoneziju napali Japanci, djed Stamler je otišao u rat, baka i tetka pokušale su pobjeći u Europu, a šesnaestogodišnja Dewi je odlučila ostati u Halimundi i udati se za nesuđenog ljubavnika svoje druge bake koja je pak bila ljubavnica njezinu oženjenom djedu.
No Dewi je tričetvrt bijela, crne kose i plavkastih očiju, ne izgleda kao domaća pa završi u japanskom ratnom logoru s drugim Nizozemkama koje nisu pobjegle.
Kad majci njezine prijateljice zatreba liječnička pomoć, Dewi će postati jako praktična i leći na stol u uredu japanskog zapovjednika...

Indoneziju će poharati nekoliko sila - nizozemska, japanska, gerilska, komunistička, no najgora će biti zabluda neovisnosti.
Svaka će sila Dewi posijati jedno dijete, uvijek silovanjem, od pamtivijeka brutalno učinkovitom ratnom taktikom.
Tri kćeri bit će ljepotice, pa time i nesretne jer...
ljepota je rana.
Kad otkrije da je četvrti put trudna, Dewi će dozlogrditi pa će se početi moliti da rodi najružniju kćer na svijetu.
Nju će nazvati Ljepotica.

Jedan moj prijatelj tvrdi da ljudi, općenito, loše podnose svoje živote i da o njima ne bi trebali govoriti ako nisu u stanju od života napraviti stand-up nastup.
Protivila sam mu se žestoko, nabrajajući najgore životne okolnosti za koje sam čula ili kojima sam svjedočila, zlobno mu dobacujući da bih baš voljela vidjeti kako bi od života napravio komediju da je kojim slučajem silovan.
Pa eto, književnost me demantirala, i od silovanja se može napraviti kozerija, od masovnog ubojstva satira, u "Ljepoti" sve pršti od komične groteske.

Kao i latinoamerička književnost, i indonezijska, otkrio je cijeli svijet, ima svoj magični realizam koji počiva na legendama i usmenoj predaji.
 U "Ljepoti" se događaju jako neobične stvari: ljubavnice nestaju u zraku nakon što skoče sa stijene, prelijepa princeza uda se za psa i s njim živi sretno do kraja života, djevojčica sama od sebe nauči govoriti, čitati, pisati, vesti i kuhati, ostavljeni ljubavnik tuguje tako što siluje krave i kokoši, nerođene bebe nestaju iz trbuha nekoliko dana prije porođaja jer su njihovi  roditelji spavali bez ljubavi, mrtvi komunist opsjeda grobara kako bi mogao razgovarati s kćeri...

Književna ljepota ove "Ljepote" je što u sve to bespogovorno vjerujete.
Pa naravno da će princeza supružniku psu roditi najljepšu djevojčicu i da su zato sve žene iz Halimunde, njihovi potomci, toliko lijepe da muškarci iz cijeloga svijeta dolaze uzimati ih za ljubavnice! Kurniawan je rođeni pripovjedač, bestidno zabavan, četiristo stranica proleti u hipu, čita se u jednom dahu s onom vrstom zadovoljstva - nizom tihih eksplozija u dubini bića - koju može proizvesti samo odlična knjiga.

Ali nije samo do izvanserijske maštovitosti ni do zaigranog sarkazma kojim Kurniawan obilato podmazuje nadnaravne događaje koje opisuje.
Da, kad je umiranja toliko da grobar u jednom danu u masovnu grobnicu ukopa 1232 ubijenih, životu se možda doista ne može drugačije pristupiti nego tako da se od njega napravi komična groteska - smrti i patnji treba se znati nasmijati, tako dokazujemo da smo ravnopravni borci.
Ne, istinska privlačnost "Ljepote" je u nevidljivo zašivenom ekvilibriju, magiji riječi - ničega nije previše, ničega ne nedostaje.

Nije ovo samo budući hit, ovo je stvarno odličan roman.
 
 
Valter Hugo Mãe
Apokalipsa radnika
Stanislava Nikolić Aras
U romanu nema velikih slova, ni u pisanju imena ni na početku rečenice.
Ali ima velikih misli izrečenih na jednostavan način što je odlika umješnih i talentiranih autora.
Zašto bi se neke riječi razlikovale od drugih? Opravdava svoj izbor pisac Valter Hugo Mãe, pravoga imena Valter Hugo Lemos, rođen u Saurimu, u Angoli 1971.
Pisac je i pjesnik, što se i u ovom romanu vidi; njegova je liričnost poput, recimo, krasopisa.
Netko će ispisati priču tvrdim kvrgavim tiskanim slovima, ne slijedeći pravu liniju rukopisa, a netko će priču ispisati krasopisom koji je i sam za sebe privlačan.

Ovo je jedan od onih romana koji se brzo čitaju, stranica goni stranicu, likovi se izmjenjuju žustro i prikazuju kroz svoje melodiozno brbljanje, otvaraju nam istine kao što se pokazuje unutrašnjost kuća kroz raskriljene prozore.
Glavna je junakinja Maria de Graça, čistačica; njezina najbolja prijateljica Quitéria također.
U knjizi se radi o radu, o očaju, o ljubavi, o strahu i nastojanju da život dobije smisao.
O nastojanju da se bolje jede, da je bolji seks, da se ostvari bliskost.
U osnovi je ljudski nagon za preživljavanjem, a ljudi koji su izabrani da kroz priču prikažu obilje ljudskosti, morala, ljubavi i straha, živopisne su prilike, nekoliko žena i muškaraca.
Portugalke, Portugalci, imigranti iz Ukrajine, svijet radnika, sredstva za čišćenje, žuljevitih ruku i seksa kao jedine pukotine u svemiru kroz koju se može osmjehnuti sreća.

Roman počinje pred vratima raja gdje Maria ima malu prepirku sa sv.
Petrom, a poslije upoznajemo njenu ljubav, gospodina Ferreiru, koji ju seksualno iskorištava dok ona riba njegove podove, ali ona je i zaljubljena u toga starca, a ne u svoga muža ribara kojemu kriomice ulijeva varikinu u juhu da bi ga poslije gledala kako se na kauču previja od bolova.

“Sva sreća pa smo kurve“, kaže joj najbolja prijateljica koja, osim čišćenja po kućama, upotpunjuje svoj budžet i naricanjem po sprovodima.
U taj posao dovodi i Mariju.
Njih dvije žongliraju životom i smrću u svojim snovima i nastojanjima da budu sretne pa i tim poslovima koje obavljaju.

Odnos između prijateljica je prisan, žestok i punokrvan.
One su emancipirane u svom ludilu: “Slušaj ženo, što da ti kažem, premlada si da dopustiš da te uvjere kako je silovanje ljubav“, po konvencijama kapitalističkog morala ona kližu poput lutaka na koncu odmjeravajući snage sa svijetom.
U suzama i smijehu.
Bujne i životne, koliko i tragične.

Autor je svojim stilom u romanu, za kojega je dobio nagradu José Saramago (koji je također ponekad pisao bez velikog slova), stvorio dojam ubrzanja, vrtnje, humora.
Likovi su duboki i izriču rečenice koje oštro zasijecaju u naoko lako prihvatljivu socijalnu sliku današnje Europe gdje Rusi i Ukrajinci na tlu sunčanog Portugala grade, ljube, čeznu za svojim tužnim zemljama u kojima nije bilo moguće živjeti.

Lik Andrija posebno dobro prikazuje posljedice migracija kojima svjedočimo zadnjih godina.
On u Ukrajini ostavlja roditelje, do ludila zaplašene nametnutim režimom i siromaštvom, dolazi u Portugal raditi kao “radni stroj na putu do svoje sreće“, ali sreće Quitériju koja je voljela mišićave radnike s istoka i ona ga prima u svoju toplinu.
Jedno drugo uče ljubavi.
Maria također nailazi na ljubav, između zadignute suknje, Bacha sa ploča pokojnog gospodina Ferreire koji se ubija, ali joj ostavlja nasljedstvo, i njenog muža ribara Augusta kojega planira ubiti varikinom, ali ipak će radije ubiti sebe.


Brojne su reference na temeljna djela umjetnosti.
Toplim šarmom i brzim izmjenama kao u filmu, autor miješa priče i sudbine u “Apokalipsi radnika“, koja je treći dio teatrologije što kroz životne priče četiri lika prikazuje cjelokupno vrijeme jednog ljudskog života.

Pisan je kao fikcija, ali koristi se stvarnim motivima poput ukrajinske gladi, migracija i mnogim referencama suvremenoga života pa ga lako poimamo kao priču uštipnutu iz kaosa “kapitalističke ideje sreće“ i kritike na tu ideju.
Najdojmljiviji su dijelovi iz kojih se čita liričnost autora u atmosferama smiraja i predaha dok prijateljice sjede u stražnjem dvorištu i gledaju štrikove za rublje na koje cijelo vrijeme vješaju opranu odjeću, a koji ponekad zuje prazni u tišini, “prožeti nekim besmislom“.

“po poljima vile flor prostrla se noć, njih četvero iscrpljeno su se povukli u sobe i spremili za težak san iz kojega su se zbog raznoraznih razloga stalno budili, mučeni tugom, kao da dolaze na površinu da udahnu, a zatim ponovo potonu u noćnu moru trzajući se.
na sve strane snažno su zrikali zrikavci, krajolik je samo prividno bio nepomičan.
polako, vrlo polako, maria de graça vidjela je kako zvijeri uporno stižu do trijema kuće, širokih šapa, njušeći procijepe vrata kao da ih se spremaju srušiti.
quitéria je vidjela sebe kao da pada niz padinu, kako se sva razbija, kako joj se koža obojila nevenima i brnistrom, kako putem snažno udara kamenje razbijajući ih.“

“Apokalipsu radnika“ s portugalskog je prevela Tanja Tarbuk.



 
 
Ivica Ivanišević
Primavera
Tanja Tolić
Da je Ivica Ivanišević živio u Shakespeareova doba ili prije njega, uvjerena sam da bi sin rukavičara od njega krao zaplete za svoje drame.
Shakespeare je bio poznati  plagijator: najbolje dijelove "Antonija i Kleopatre" ukrao je Plutarhu, više od 4000 stihova od njih preko 6000 iz prvog, drugog i trećeg dijela "Henrika VI" uzeo je doslovce ili u parafrazi drugim autorima, a uz izuzetak "Sna ljetne noći" i "Na Tri kralja" zaplete svih svojih drama ukrao je iz drugih, najčešće klasičnih izvora.
Što je potpuno u redu, sve dok se zna krasti.
T.
S.
Eliot je rekao kako dobri pisci posuđuju, a veliki kradu.
Posuđuju u smislu da imitiraju, kradu u smislu da poboljšavaju.
Kod Ivaniševića Shakespeare komediograf ne bi imao puno posla: Ivanišević je, naime, apsolutni majstor literarne mizanscene, točno zna gdje postaviti svoje likove i kako kadrirati njihove pojedinačne drame.
Splitski novinar, pisac i dramatičar, naravno, ne piše u stihovima, pa time usporedbe s bardom prestaju.
No stoje usporedbe u strukturi priče.
Iako je "Primavera" (Hena com, 2016.) roman, itekako se osjeća da je Ivica Ivanišević napisao čitav niz dramskih tekstova i scenarija.
Profesor emeritus Gerald M.
Pinciss u svojoj knjizi "Zašto Shakespeare: Uvod u dramatičarevu umjetnost" piše: "Za Shakespearea, prizor počinje svaki put kad glumac uđe na praznu scenu.
(...) Pažljivo birajući prizore koji prikazuju različite aspekte zapleta i slažući ih u sekvence tako da se prirodno reflektiraju jedni na druge, Shakespeare organizira materijal svoje drame na način da su bogatstvo i složenost likova i njihovih poteza u potpunosti dramatizirani."
I za Ivicu Ivanišević prizor počinje svaki put kad jedan od likova "uđe na scenu".
Svaka je scena jedno poglavlje, svako poglavlje nosi naziv jednoga od glavnih junaka, uvijek onoga koji tim poglavljem dominira.
Radnju nose tri sina jedne samohrane splitske majke, a proteže se na gotovo stotinu godina, od 1919.
do 2016., u kojoj autor i samoga sebe literarizira, zatvarajući priču objašnjenjem što se dogodilo pojedinim akterima.
Dakle, 1919.
godine Mandina Krstulović obavještava svoje sinove Fabjana, Šantu i Duju kakve im je sudbine namijenila.
Fabjan i Šanto su blizanci - prvi će u pope, drugi u vojnu školu.
Najmlađu Duje ostat će s materom i izučiti krojački zanat.
Dvadeset godina kasnije mater ih ponovno zove.
Sprema se umrijet' pa da se oproste.
Fabjan je u međuvremenu postao izvanredni profesor dogmatske teologije na Papinskome sveučilištu Gregoriana, s Papom je na ti, a osim eurdicijom i analitičkom spremom, osvaja i iznimnim spisateljskim darom.
U Boga ne vjeruje.
Svetin Krstulović, od milja Šanto, oficir je kraljevske vojske, kapetan prve klase.
Oženio je Ljubinku, od milošte Bubu, iz slavne beogradske familije Hadži-Kostić koja je srpskome narodu dala i ministre i generale i mnoge druge uglednike.
Šanto ne samo da ne vjeruje u vojsku, potpuno je za nju netalentiran, pa tata Despot često spašava zeta, a na jedvite jade mu je namjestio službu u Kruševcu.
Krojač Duje vjeruje samo u svoju braću.
Ništa nije postigao, ostao je uz majčine skute.
Kad je scena tako postavljena, ubacimo mladog komunista Ćiću, malodušnog detektiva Jakova Aljinovića i doktora Vilibada Žnidaršića ovisnog o kartanju.
Dodajmo jednu razočaranu ženu i tri popovske mantije.
Zalutali metak i blagdan Svetoga Dujma.
Trideset i šest sati bilo je dovoljno da Ivica Ivanišević ispretura živote ovim poštenim ljudima.
Čitatelj je na sto muka, zabrinut, pa se smije, opet zabrinut, drži se za glavu, malo i uzdiše, tu i tamo naruga.
Zbilja kao u kazalištu - dođe mu da poviče: "Ne tim putem, Šanto!" Ili: "Što uradi, crna Ljubinka!" U svakom slučaju, propade noć: "Primavera" se ne ispušta!
Ivica Ivanišević, poznajem ga, blagoslovljen je rijetkim darom inteligentnog humora.
Zabavan je, a nije plitak, duhovit i nimalo prostak.
Kažem to zato što bi ga hitno trebalo zaposliti u HTV-ovoj dramskoj produkciji - zapravo u svim dramskim produkcijama domaćih kanala - da nas riješi užasa turskih sapunica i neduhovitih hrvatskih pandana.
Njegova "Primavera" lako bi se mogla pretvoriti u kazališni komad koji bi bio hit nekoliko godina.
Od toga se može snimiti i odličan film, ili serija od pet-šest epizoda.
To je naprosto toliko dobar tekst, odmjeren u humoru, izričaju i tempu, da može funkcionirati u bilo kojem mediju.
I pored svega ovoga, jedna od najljepših posveta Splitu.
Briljantno! Kapa dolje, meštre Ivaniševiću.


 
 
Sándor Márai
Knjiga o travama
Srđan Sandić
“Knjiga o travama“ Sándora Máraija djeluje protupalno.
I jest.
 Pogotovo obzirom na antiintelektualnu klimu koju živimo već predugo i koja nas kronično inficira.
Život ovog pisca nije zaobišla tragičnost, i nemogućnost.
Dao si je pravo da stane kada dalje nije moglo: oduzeo si je život.
Ipak, ova knjiga slavi život, slavi izbor, odgovornost i čestitost, strast, poštenje.

Na trenutak stječemo dojam kao da čitamo uputstvo, recept za život koji ima opake reperkusije, a te su: bit će vam dobro, morate biti sami, nema Drugog, ali za Drugog sve radi, vi sami ste taj Drugi također.
Upućuje nas na beskrupuloznu ljubav, sveproždiruću, od koje ne smijemo očekivati sreću.
Jer i ljubav može biti bol.
Bol je inherentna, melankolija je omniprezentna, u rukopisu, u životu, poslije života?

Knjiga je strukturirana kroz dvjestodvije crtice-fragmenta, gotovo pa pjesme u prozi, mini-eseja o tome kako se pripremiti, uvježbati za svaku onu priliku koja će te pozvati da odustaneš od sebe, svog puta, svog rada, od, preuzetno će zvučati – ljubavi prema samom sebi koju slijedi ljubav prema drugom biću, svijetu, travi, metonimijski.

Srž prave poezije (zahvatimo šire ovu knjigu) uvijek je bila (i bit će!) da bude buntovna.
Autor se obraća čovjeku čiji integritet ugrožavaju spone društva, čovjeku koji je u najboljem slučaju, kako bi to Marko Ristić rekao, “ranjen praktičnom neostvarivošću tog integriteta“.
“Knjiga o travama“  zaziva osobni protest koji mora prethoditi društvenom, s neprestanim evokacijama i vizijama konkretne ljudske sreće odnosno mira.

Knjiga na momente stvara osjećaj “teatralne uzaludnosti svega“, ona dok slavi život priznaje sve “nemoći očiglednog“, i ne odustaje.
Nepošteno bi bilo izdvojiti bilo koji fragment u nizu, iako mi je osobno ovaj najuputniji jer na neki način razotkriva autorov stav prema umjetnosti i njezin odnos s razumom: “Razuman čovjek bez posebne darovitosti može više služiti svijetu nego darovit čovjek bez razuma...
Treba jako paziti na one ljude, koje je priroda obdarila darovitošću, ali im uz darovitost nije dala razum.
Oni su najopasniji suparnici svakoj struci i općenito ljudskom suživotu.“

Posebno zanimljiv je prehrambeni fragment gdje nas upozorava da svaki dan trebamo pojesti naribanu jabuku, drugi u kojemu nas podsjeća da trebamo govoriti istinu kako bismo možda izbjegli bolest, treći u kojemu alarmira važnost prihvaćanja tuge, kako je ne bismo omalovažili jer će to ići tek kontra nas samih.

Ovu knjigu valja čitati svaki dan pomalo, po redu, i bez reda, nasumično, i tretirati je kao riznicu jer ona to doista jest.

Djelo je napisano 1943., a Sándor Márai ga je posvetio Epiktetu, Marku Aureliju, Montaigneu i svim stoicima, od kojih je učio o moći, dobroj volji i životu bez straha.
Biografska crtica nam kaže da je autor 46 djela, od kojih je u hrvatskom prijevodu možda najpoznatije “Kad svijeće dogore“, roman prožet nostalgijom za iščezlim multietničkim i multikulturalnim društvom propale Monarhije.


Bio je protivnik komunističkog režima, a 1948.
trajno napušta Mađarsku, prvo se nastanjuje u Italiji, a zatim emigrira u SAD.
Unatoč promjenama adresa, kontinuirano piše na mađarskom, no objava njegovih djela nakon 1956.
u Mađarskoj će biti zabranjena.


Njegova djela objavljena su tek posmrtno, i u narednim desetljećima otkrivena i cijenjena od kritike i publike.
Nakon smrti supruge Ilone i sina Jánosa, kojega su kao ratno siroče posvojili prije emigracije, shrvan rakom i depresijom, Márai je počinio samoubojstvo hicem iz pištolja u San Diegu 21.
veljače 1989.
godine.
 


 
 
Jorge Bucay
Ispričat ću ti priču
Mihaela Štefec
Jorge Bucay vrsni je psihoterapeut i pisac.
Kako piše Neue Zürcher Zeitung: “Bucay je majstor poante...
šarmantan, duhovit, s uvijek spremnim odgovorom“.
On je majstor priče.
Bucay je svjestan ljudske potrebe za pričanjem priče.
Svjestan je snage riječi i snage poruka koje se pričom mogu prenijeti.
Kada se to ukombinira s poznavanjem ljudske psihologije i sa životnim iskustvom, dobivamo ovu divnu knjigu.
U isto vrijeme književno djelo i psihološki savjetnik.
Ali ne tipični savjetnik koji daje upute o tome kako treba živjeti.
Ne daje neki obrazac.
Ne nameće ništa.
Jednostavno pokazuje jedan način koji bi mogao “upaliti“.
“Nikad nisam imao nikakvo jamstvo da ću dobiti nagradu.
Bolje rečeno, mogu ti reći da je sav put kojim sam dosad prošao samo ulaganje u rezultat koji zapravo još nije došao“, kaže Debeli uspoređujući rad na sebi sa saditeljem datulja, koji ih sadi iako on sam možda neće dočekati i uživati plodove.
Glavni su likovi nekonvencionalni psihoterapeut Debeli i “pacijent“ Demián.
Demián je student, mladić kojeg muče osnovna egzistencijalna pitanja, a koja dolaze procesom odrastanja i sazrijevanja.
Budući da je shvatio da ima problem i da se teško nosi sa svakodnevnim životnim situacijama – studentskim obavezama, odnos s roditeljima, djevojkom i prijateljima, kreće na terapiju kod Debelog.
On mu na gotovo svakoj seansi ispriča priču u kojoj Demiánu nudi odgovor, rješenje koje je ponekad očito, a ponekad zahtjeva veći mentalni napor da se otkrije.
Debeli objašnjava kako je jedan od najvećih ljudskih problema nametnuto očekivanje i povezan s time – osjećaj krivnje.
Počevši od onoga što drugi očekuju od nas, pa do onoga što sami očekujemo od sebe: “Sve je počelo onog sivog dana kad si prestao s ponosom govoriti: Ja jesam! I, pomalo zbunjen i preplašen, spustio si glavu i zamijenio svoje riječi i držanje razmišljanjem: Ja bih trebao biti...“.
U jednom trenutku Demián upita Debeloga kakva je ovo terapija.
Debeli mu odgovara: “Terapija koja više pozornosti posvećuje osjećanju nego razmišljanju; djelovanju nego planiranju; bivanju nego posjedovanju; sadašnjosti nego prošlosti ili budućnosti“, za razliku od tipičnih terapija, koje su usmjerene ili na traženje uzročnika problema u prošlosti ili traženje rješenja u budućnosti.
Svi smo se mi tijekom našega života našli pred brojnim pitanjima.
Kako biti svjestan osobne vrijednosti, a ne biti egomanijak; kako se nositi s depresijom, kako izbjeći depresiju – biti sretan; kako voljeti, bez posesivnosti i ovisnosti; zašto nam ljudi lažu i što je zapravo istina; ukratko – kako živjeti? Neki se uspješnije nose s njima i uspijevaju pronaći odgovore, neki pronalaze odgovore i ne uspijevaju ih primijeniti u praksi...
Ovo je knjiga koja nudi teoriju.
Sam je čitatelj neka vrsta “pacijenta“.
Svatko se lako pronađe u liku Demiána, barem u nekim situacijama te, čitajući knjigu, zajedno s njime sudjeluje u terapiji.
Svima nam je potrebna neka vrsta terapije.
Bucay na kraju knjige, u epilogu, piše posljednju priču – “Priču o skrivenom dijamantu“ - i pojašnjava i nju i cijelu knjigu riječima: “Ove priče koje si upravo pročitao tek su kamenje.
Zeleno kamenje, žuto kamenje, crveno kamenje.
Ove priče napisane su samo kako bi pokazale neko mjesto ili put.
A napor da traži unutra, u dubini svake priče, skriveni dijamant...
zadaća je svakoga pojedinačno“.
Ponuđene su nam brojne priče.
Neke je napisao Bucay, neke je prenio od drugih autora ili su dio narodne mudrosti.
Ponuđena nam je teorija.
I tu teoriju svatko iščitava na svoj način.
I na svakome je od nas da odluči kako će se odnositi prema njoj.
Hoćemo li je zadržati za sebe; hoćemo li je prepričavati drugima; hoćemo li primjerom pokazati naučeno ili ćemo je samo zadržati negdje u pamćenju i rijetko je se sjetiti, zanemariti je? Na čitatelju je da si protumači ponuđene priče i odluči što će s njima.
Jorge Bucay rođen je 1949.
godine u Buenos Airesu.
Uz ovu knjigu, napisao je još i “Priče za razmišljanje“, “Put samoovisnosti“, “Računaj na mene“, “Put susreta“, “Put suza“, “Voljeti se otvorenih očiju“.


 
 
Szilárd Borbély
Nevoljnici - Zar je Mesija već otišao?
Srđan Sandić
 “Prljavo” podrijetlo, luda, ali privržena majka koja ipak miriše, za razliku od oca koji ne miriše, očev alkoholizam, siromaštvo, prerana smrt brata, glad, nasilje, selo, vulgarnost sela, smrad sela, san o nečemu što nikada neće doći jer toga uvijek ima negdje drugdje, a ponajmanje ovdje, gdje si sada, ukopan kakav jesi već određen, ne svojim pogledom i mjerilima, no tuđim: kao Mađar, kao Židov, kao Hrvat, kao Srbin, kao žena, kao dijete, kao gay, kao heteroseksualni bijeli muškarac – možemo slobodno čitati.
Ni njima nije lako.
Ukratko, to su okosnice jednog od, sigurno, najbolnijih romana koje sam imao prilike čitati zadnjih par godina – “Nevoljnici – Zar je Mesija već otišao?” Szilárda Borbélyja.

Pripovjedačeva (ili autorova?) majka govori: “Jer je za njih Židov svatko tko ne umre tamo gdje se rodio.
Ili onaj koji će otići od njih jer na njemu osjete da je drukčiji.
Onaj koji nije kao oni, na njemu oni nanjuše miris stranca.
Podnose samo svoju felu.
A onaj koji od njih ode je za njih izdajnik.
Kao i onaj koji je drukčiji.
Pa i onaj koji želi biti nešto drugo.
Za njih je Židov svatko tko koristi svoju pamet.
I koji je pametniji od njih, e i taj im je Židov.”

“Ja” je dominantan rakurs.
“Ja” koje se gradi, uspostavlja, biva starmalo, mučeno, “ja”koje se želi ubiti nam govori.
A taj glas nije pomirljiv, taj glas koji sebe traži - trči, ne bi li spasio suicidalnu (bolesno narcisoidnu) majku koja je željela nešto drugo od života, ali to nije dobila.
Njega i otac tuče, a susjedi smatraju prljavim Židovom i zezaju jer nosi žensku odjeću koju mora nositi jer ju je naslijedio od sestre.


Razvoj seoskog (malograđanskog) fašizma koji se jednako brzo i “kvalitetno” razvijao kao i u urbanim sredinama minuciozno je “rastavljen” (razložen) u izjednačavanju slabih i bilo kakvih Drugih kao Židova.
Patologija sirotih, dobrih ljudi uhvaćena je i u ovoj slici: “Jer svi su oni židovsku imovinu doživljavali kao nešto što je njihovo, već i stoga što im se godinama tumačilo da to što imaju, Židovi su otimali od njih.
Od Mađara.
I zato se je sad moraju domoći.
Vratiti je sebi i dati onima kojima ona po pravdi pripada.”

Pripovjedač koji negdje ima šest godina, a negdje deset – svoju nemoć pokazuje i kroz brojeve (3, 5, 7, 11, 13, 17, 19, 23, 29, 31, 37, 41, 43, 47, 53, 59, 61, 67, 71, 73, 79, 83, 89, 97, 101) koji nisu djeljivi bez ostatka.
Brojevi dođu kao objašnjenje, nakon posljedice.
Kaže “takva je i samoća među nama.
Ne može je se razbiti na manje dijelove.
Nego je se tegli onako cijelu.”

Naš protagonist nerijetko zamišlja da je umro jer je bol neizdrživa, a nekada zamišlja i da je majka umrla, a nekada i da je otac mrtav – tada mu je to pak slika sreće.
Nasilje dolazi i od sestre koja torpedira svojom “starošću” i varanjem.
Lik Máli je primjer hodajuće (ne)sreće, inteligencije, i straha, autodestrukcije.


Teoretičarka Catherine Malabou smatra da je kraj ljubavi uvijek brutalan.
No u slučaju roditelja je, tvrdi - to  izvjesno, to se uvijek događa odjedanput, kao smrt.
Odvajamo se od njih prije smrti, i stvarna smrt samo potvrđuje smrt u duši.
Taj rastanak nije ništa manje bolan.
On stvara unutrašnju prazninu i hladnoću: užasno je reći zbogom prije kraja, konačno se i zauvijek oprostiti premda još ništa nije konačno.

Naš mali protagonist je u iščekivanju svoje i majčine smrti, majčine i svoje, njihove, sestrine, očeve, u iščekivanju istrebljenja.
U slijedu toga umire jedino mlađi brat koji nije ni progovorio, a o kojemu se shodno ne može govoriti nakon što je umro.
Majka je odbila Máli da se skrbi o njoj.
Dječak je morao ubiti piliće, brzo im presjeći vrat da ni ne osjete.
A proglas i potjera ostali su permanentni: “Židov je za njih onaj kojega nema nigdje.
Židov je onaj koji spekulira.
Kome nije dobro onako kako jest… Onaj koji uvijek želi nešto drugo… Židov je ono što se ne da razumjeti.
Da je Židov isto što i grižnja savjesti, no Židov je osjećaj krivnje koji se dade ublažiti jedino prijezirom… Onaj čija se pomoć prihvaća, ali mu se ne oprašta što je pomogao.”

Autor Szilárd Borbély rekao je u jednom intervju, što me je na trenutak nagnalo da pomislim kako se ipak radi o autobiografiji: “Svako djetinjstvo uključuje traumu, napokon - rođenje je trauma.
Postoji samo razlika u razinama iste i reakcijama na istu.
Psihoterapeut András Feldmár tvrdi da depresija proizlazi iz potiskivanja i nedostatka izražavanja.
 Raskol između pojedinca i okoline dovodi do depresije koja se može izliječiti ako smo u stanju rekonstruirati našu osobnost na drugoj razini i pronaći novi odnos prema vanjskom svijetu.
Morao sam to učiniti više puta u svom životu.
To je izuzetno težak proces, ali to je jedan od najboljih načina prorade tog sukoba.
Moja reakcija je bila depresija kroz više manje cijelo djetinjstvo, i čak iako to može zvučati paradoksalno - to mi je pomoglo.
Tada to stanje nitko nije shvaćao, naravno, odrasli oko mene su bili sretni da je dijete mirno.
(...) Ukratko, depresija mi je pomogla.
No, proces ozdravljenja  nikad ne može biti konačno završen.”

19.
veljače 2014.
autor je počinio samoubojstvo.

Na 257.
stranici je napisao anamnezu tog puta, i majčinog, i njegova – čini mi se: “Ono između je jako loše.
Kao prorupljene gumene čizme u ledenoj vodi.
Ili gladovanje od kojega ne možeš zaspati jer ti toliko kruli u želudcu.
Uzalud izgovaraš molitvu za molitvom.
Jer i tad čovjek ima osjećaj da tome neće nikad biti kraja.
Da nikad neće svanuti jutro.
A do jutra se ne smije jesti.
I tada ti se sve čini tako beskrajno dugim.
Osobito ako si još dijete.
Nejač strepi od svega jer je nemoćna i izložena.”

Stanje “nejači” je nemjerljivo i rok trajanja može biti cijeli život.
Trebamo paziti da ne ostanemo u tom stanju.
A teško je, nekada, zar ne?
 
 
John Williams
Stoner
Tanja Tolić
Jedan Shakespeareov sonet seljačkog će sina inicirati u svijet književnosti.
Kad kažem seljačkog, mislim na mukotrpan život na farmi: ustajanje u zoru, mužnju krava, okopavanje kukuruza dok vam se ne počnu povijati ramena.
U tu surovost past će zraka svjetla, riječ će doslovce postati Riječ.
Tako preobražava istinska umjetnost, kao epifanija.

Taj sonet koji je Williamu Stoneru doslovce podario dušu, jer prije je u njemu bio mrak (neznanja), sonet je broj 73, ima ga i u izdanju dubrovačkog ogranka Matice hrvatske, u prijevodu Luka Paljetka, objavljenog u povodu 445.
godišnjice rođenja Barda.
"U meni vidiš dan što mora proći/ (...) To gledaš stog da možeš jače ljubit/ Ono što moraš ubrzo izgubit", obraća se Shakespeare Stoneru, u tom trenutku, s udaljenosti od tri stotine godina.
Čujete li ga, pita s prezirom predavač Archer Sloane, iznerviran jazom između svog znanja i onoga što može izreći.


Čuje, naravno da čuje.
Ali ne može govoriti.
Upravo je shvatio da svjetlost, koja prodire kroz prozore učionice, istodobno stvara i dojam da osvjetljenje izvire iz studenata i suprotstavlja se tmini.

To svjetlo u Williamu Stoneru neće umrijeti nikada.
Na neke ljude književnost tako djeluje, više je od života jer posreduje univerzalni smisao.
Literatura je velika mreža u kojoj je pojedinačni život tek jedan čvor, ali kakva je to mreža! Golema i svjetlucava, rasprostrta preko svemira, tkanje životâ gdje su sudbine, koliko god male bile, prometnute u priču.
Svi mi na kraju postajemo priča, ipak smo besmrtni.


Iako tvorevina, ili možda baš zato, književnost je kauzalna, logična, zato tako dobro liječi.
Unutarnja matematika priče uvijek pobijedi kaotičnost života.
Ono što je bilo neuredno, možda i prljavo, u naraciji se pretvori u tu čarobnu rečenicu koja otvara vrata paralelnoga svijeta: "Bio jednom jedan čovjek..." I taj običan, malen čovjek sa svojim smiješnim životnim izborima, zabludama i kukavičlukom, odjednom izraste u herojsko biće.
Imam jednog prijatelja, kad nam je teško, znamo jedno drugome reći: "Morat ću mnogo knjiga pročitati da ovo izliječim."  

"Stoner" Johna Williamsa (Fraktura, 2016.) takva je knjiga.
Slutim da će postati jedna od onih koje univerzalno primjenjujem, nešto kao antibiotik širokog spektra, panaceja protiv svakodnevne, neizlječive infekcije životom.
Nemojte me krivo shvatiti, ja strastveno volim život.
Ali kao i većini, postoje dani kad mi ga je, paradoksalno, previše.
Udarim u njega kao u zid, preglupa da shvatim što mi poručuje.
"Stoner" je, najkraće što mogu reći, totalni roman, roman o odrastanju, veliki američki roman, ljubavni roman, roman o sveučilišnom profesoru, roman o književnosti, svakako roman za pisce.
Padam u iskušenje da ga u potpunosti raskopam, potonem u onu vrstu analize kojom riskiram i dosadu; to je od fascinacije nad talentom i zanatom, potpuno sam očarana stilom pisanja i dubinom.
Mogla bih, recimo, barem pola sata piliti o tome koliko je Stonerova sintaksa ritmična; teče poput rijeke.
Gledam sad u naslovnicu knjige i imam osjećaj kao da stojim na jako visokoj stijeni, a ovaj se roman, doista remek-djelo, prostire duboko, razlistavaju se mnogobrojni slojevi, s te visoke stijene vijugaju stubišta koja su me odvela u različita značenja.

No to ne bi bilo pošteno, ta analiza uma koji mrvi.
Pa ću reći: "Stoner" će se najviše svidjeti onima kojima je književnost religija i(li) utočište.
Uostalom, William Stoner, seljački sin koji je došao 1910.
godine u Columbiju studirati poljoprivredu, u malom Sveučilištu u Missouriju pronaći će utočište kad se prebaci na studij engleskog jezika i književnosti.
Taj dio priče autobiografski oslikava život autora Johna Williamsa (1922-1994) koji je na Sveučilištu u Denveru predavao više od trideset godina, do umirovljenja 1985.
godine.


Stoner se u romanu čitavu svoju karijeru trudi postati dobar nastavnik.
Isprva je grozan: onu svjetlost, koja ga je uhvatila kao mladog studenta, nikako ne uspijeva prenijeti kad sâm postane nastavnik.
Osjeća da, kao i Sloane, ne uspijeva premostiti taj jaz između unutarnje strasti i onoga što isporučuje riječima.
Nije perfekcionist, ali je posvećenik riječi – svaki pisac dobro će razumjeti tu frustraciju da se nađe, izmisli prava riječ za vatru koja gori iznutra ili na ravni ideja.
Kao u Platonovoj pećini; na zidovima špilje titraju sjene, ali što znače? Kako izići na sunce? 

Sveučilište će Stoneru postati utočište na mnogo razina.
Utočište za urođenu introvertiranost, za ljubav prema književnosti, za strast prema znanju, utočište od okova teškoga braka, spas od lošega roditeljstva, utočište za ljubav (!) kad se konačno dogodi.
Možda je najpotresnije kako će mu sveučilište postati utočište od dva velika rata, između kojih se zbiva glavnina radnje romana, ali i utočište od "drugih", brana od svih onih koji život, pa tako i književnost, trivijaliziraju jer bazično ne poznaju i ne razumiju ni jedno ni drugo.
Simbolično će to opisati u uzaludnoj borbi protiv kolege profesora, njegovog antipoda Hollisa Lomaxa, koji "gura" lijenog i perfidnog studenta kojem je mentor.
Vjekovna je to bitka između onih koji (pri)znanje osvajaju predanim radom i onih koji se provlače jeftinim šarmom i manipulacijama.

Strast prema znanju, životna znatiželja što je blagoslov svima koji su inficirani, druga je velika tema "Stonera" pored ljubavi prema književnosti.
U osnovi, Stoner je loner i luzer.
Nije loš suprug, iako je loše odabrao, ali je strašan roditelj, otac koji je u jednom trenutku iz nemoći digao ruke od vlastite kćeri, možda doista nesposoban da je zaštiti od nesretne i histerične majke, a možda bazično samo kukavica.
Njegov je život na mnogo razina promašaj, ali istodobno ipak blistav: ako postoji velika pouka u "Stoneru", onda ona govori da se vrijednost našega života mjeri time koliko smo odani vlastitoj autentičnosti, u kojoj mjeri smo sposobni živjeti naše velike strasti.
Najveća ljubav Stonerova života, pokazat će se, nije bila Katherine Driscoll (iako je bila velika i prava...), nego ljubav prema znanju.
Ona će ga, uostalom, ispratiti i u smrt, otvoriti mu pukotinu u veliko blještavilo s druge strane.
Taj prelazak u nematerijalno, kojim završava roman što započinje rođenjem, jedan je od najmajstorskijih opisa smrti u literaturi koji sam ikad pročitala.

Kad je "Stoner" originalno objavljen 1965.
godine, prodan je u nekih 2000 primjeraka.
Nije sasvim točno da je prošao nezamijećeno, jer je i tada dobio pozitivne kritike.
No nije odmah postao bestseler, niti ga se odmah moglo percipirati velikim američkim romanom.
Ruku na srce, "Stoner" ni sada nije na popisu velikih američkih romana, što je gotovo žanrovska odrednica, u smislu da je riječ o koncept-romanu koji je napisao američki autor, a u kojem je dobro uhvaćena američka kultura u specifičnom trenutku.
Williams dobro lovi taj kulturni trenutak između Prvog i Drugog svjetskog rata, ali na popisu "velikih" vjerojatno nije jer se ne bavi općim, nego pojedinačnim; ne lovi duh vremena većine, nego poziciju individualca koji se utapa u duhu vremena.
Ni po čemu nije primjer, pa je time i nevažan (za kulturu).

Puno priznanje koje nije dobio u domovini, "Stoner" je osvojio tek nedavno, u Europi, kad ga je 2011.
godine prevela i promovirala francuska spisateljica Anna Gavalda.
Poslužit ću se riječima Sarah Hampson iz The Globe and Maila, jer mislim da je dobro objasnila tu suvremenu očaranost zaboravljenim romanom iz 60-ih godina.
Kaže da je roman opet privukao pažnju u vremenu kad ljudi osjećaju da imaju pravo na osobno ispunjenje, čak i po cijenu vlastite smrtnosti, a "Stoner" pokazuje da vrijednosti ima čak i kad se život čini promašenim.
  

O "Stoneru" bih mogla pisati i govoriti još satima, ali njegovu iznimnost možda najbolje potvrđuje činjenica da bih o njemu najradije šutjela.
Kad vas očara, razumjet ćete zašto.


 
 
Rhonda Byrne
Tajna
Mihaela Štefec
Postoje dvije osnovne vrste knjiga; one koje čitamo kako bismo skratili vrijeme i zabavili se i one koje čitamo kako bismo nešto naučili, a pritom i uživali.
"Tajna" je zasigurno jedna od knjiga iz druge kategorije.
Vjerujem da je moguće čitati je i samo iz razbibrige, no teško da će iz takvoga čitanja proizaći isključivo razbibriga – neka će nam rečenica zasigurno ostati u sjećanju i potaknuti nas na razmišljanje, propitkivanje.
Samim time što smo je uzeli u ruke – baš nju – odabrali smo pouku, kaže "zakon privlačnosti", jer slučajnost ne postoji.
Postoji razlog zašto smo uzeli baš nju i postoji neki odgovor koji ćemo čitanjem pronaći za sebe.

"Tajna" je podijeljena na 10 dijelova (broj koji simbolizira savršenstvo): Razotkrivanje Tajne, Pojednostavljivanje Tajne, Kako se koristiti Tajnom, Moćni procesi, Tajna novca, Tajna odnosa, Tajna zdravlja, Tajna svijeta, Tajna za Vas i Tajna života, a ti su dijelovi upotpunjeni izjavama i svjedočanstvima ljudi koji su naučili služiti se Tajnom.
Podjelom na ovakva, tematska poglavlja pred čitatelja se stavlja izbor: može pročitati samo ona koja ga zanimaju, primjerice, ako smatra da mu ide dobro po pitanju odnosa, ali nikako da ima dovoljno novca, može pročitati samo poglavlje o novcu; a može pročitati cijelu knjigu, što se naravno i preporučuje, jer ipak se samo cjelovitim čitanjem može iščitati cjelovito značenje i poruka.
Posebno su bitna uvodna poglavlja, gdje se objašnjava što je to tajna, što je zakon privlačnosti te kako se njime koristiti.

Ukratko, "tajna je zakon privlačnosti", a zakon privlačnosti funkcionira kao i svi zakoni fizike, autorica ga uspoređuje s gravitacijom – uvijek funkcionira.
Čitav zakon privlačnosti zasniva se na energiji misli, misli koje odašiljemo mi – ljudi.
Suprotno mišljenju koje učimo o svijetu, o životu, o sebi, tajna govori kako mi imamo moć nad svime što se događa u nama i oko nas.
Kako su misli pokretač svega što se događa, dovoljno je ovladati vlastitim mislima kako bi se sve promijenilo i kako bi se preuzela kontrola nad vlastitim životom – potrebno je osvijestiti vlastite misli, a time i osjećaje, jer ovladavanje mislima i osjećajima temelj je moći koju posjedujemo.


Byrne tvrdi kako se svakome od nas, svjesno ili nesvjesno, događa Aladinova priča s Duhom i čarobnom svjetiljkom: što god pomislimo i osjetimo – poželimo, a Duh uvijek daje isti odgovor: "Tvoja je želja moja zapovijed!" Tako nastaje sve.
Sve što smo dosada doživjeli, privukli smo vlastitim mislima – i dobro i loše.
Kakve su nam misli – takav nam je život, zato se u njima i krije tolika moć.
Vjera, ljubav i zahvalnost temeljne su stavke u ostvarivanju svih naših želja.

"Tajna" završava riječima: "Sada kad ste naučili spoznaje Tajne, samo o vama ovisi što ćete napraviti.
Što god odabrali, ispravno je.
Moć u potpunosti pripada vama." Tim bih riječima završila i ovaj osvrt – na vama je da odaberete hoćete li uzeti i pročitati Tajnu, na koji ćete je način čitati i što ćete iz nje izvući.

Rhonda Byrne proslavila se filmom i knjigom "Tajna" (2007).
Time je postala i jedna od 100 osoba koje su oblikovale svijet, prema Time Magazinu.
Osim ove knjige, napisala je knjige "Magija", "Heroj" i "Moć".


 
 
Ivica Ivanišević
Knjiga žalbe
Tanja Tolić
Knjiga žalbe nije ono na što ste prvo pomislili.
Nije to nikakva uredska bilježnica što stoji na šanku i čeka na pritužbe jer je nervozna konobarica mlatnula tacnom po stolu i prolila piće, ili se dečko što poslužuje u kafiću zabuljio u nogometnu utakmicu na televizoru pa ignorira vaše mahanje iz kuta.
Šank o kojem Ivica Ivanišević piše u ovom romanu šank je života, možete naručivati koliko želite; u najboljoj verziji, taj predivni slučaj - na kojem počivaju sitne evolucije, velike ljubavi i kolosalni porazi - odlučit će što će (životni) šanker poslužiti.

Knjiga žalbe metafora je za književnost.
Svaki roman što ga je ijedan pisac ikad napisao ustvari je knjiga žalbe.
Privatna i književno iskonstruirana pritužba na sve što se dogodilo i na ono što nije.
"Jeste li ikada pomislili da vam se život narugao, da vam je podijelio previše pljuski, a premalo nježnosti? Ako jeste, tad ćete me razumjeti.
Ja pišem u samoobrani.
Jer ne želim pristati na to da moj život pišu drugi.
Na previše, koji put i presudnih, okolnosti koje određuju našu budućnost, nismo kadri utjecati.
Vjerujete da ste kovač vlastite sreće, da ste sve što vam se zbilo izabrali slobodnom voljom, a onda vas sustigne rasplet o kojemu niste mogli ni sanjati."

U ovom citatu, naslovu i knjizi sukus je - nikako i vrhunac! - onoga što Ivica Ivanišević radi kao pisac.
Nisam pročitala sve što je napisao, ali mislim da nakon tri knjige naslućujem taj unutarnji kȏd koji slijedi, što nikako ne znači da se ponavlja.
S Ivaniševićem možete, naime, biti sigurni da će vas zajebati.
Onako, po splitski.
Čini on to i svojim likovima, sve s humorom, u dobronamjernoj šali; opustite se, a onda shvatite da vam je podvalio.
Ispod nasmijanog lica žonglera riječima, krije se jedna sasvim druga igra: malo tko je tako ozbiljan u onome što piše, i misli, kao pisci što humor odabiru za svoj medij.
Treba znati nasmijati kad život pritisne, bio u pitanju slučaj ili odabir.
Smijeh je blagoslov, mnogo govori o karakteru čovjeka koliko je sposoban nasmijati - i nasmijati se.
Napominjem to zato što humorna književnost često ima status literature drugoga reda.

U "Knjizi žalbe", eroteski kako ju je okarakterizirao sam autor, Ivanišević se "vraća" formi epistolarnog romana u kojoj se okušao s Marinom Vujčić u "Otpusnom pismu".
U "rumunjskoj nigdini", u rezidenciji za pisce, smještena su naša četiri junaka koja, pored što pišu književnost, pišu i dnevnike pisanja.
Po onome što Ivanišević daje naslutiti, književnost im nije bog zna što, ali su zato dnevnici pisanja, koje čitamo naizmjence, dobri na onaj način na koji bi život mogao biti bezobrazno zanimljiv kad bi drugim ljudima, bez cenzure, mogli zaviriti u glavu.

Najprije, "imamo Hrvata kojeg se ne može napisati, takav se kreten mogao samo roditi".
Upravo ga je napucala bivša, Petar Grah se zove.
U autoironičnom odmaku, on je  humoristički pisac, ali živi od pisanja "kaubojaca" u fušu.
Autor hoće reći - nema tu nekog talenta, šljaka se za pare.

U sobi do Grahove po krevetu se vrti Aimée Kuusisto, mlađa kolegica iz Finske koja izgleda kao manekenka iz reklame za pogrebno poduzeće: blijeda je kao vapno, šminka se mrkim ugljenom, frizira tupim srpom, a oblači kao Morticia Addams.
Piše gotičke romane, kritičari hvale njezinu umješnost da osim slovima, pripovijeda emotikonima.

Na gornjem katu je postariji Rus, Vasilij Pankratov, pisac debelih realističnih romana o strahotama života pod komunističkim zlosiljem, koji mašta o tome kako će napisati roman kojim će zauvijek ušutkati zlobnog kritičara Šapošnjikova.
"Taxi za Gulag" bit će vrhunac njegove karijere, uvjerava sebe dok piše agonijski, bez prestanka, jagodice samo što mu ne prokrvare.
Toliko je dobar da se povremeno rasplače nad onim što napiše.

I zadnja stanarka, Čehinja, Zdena Zahradníková, koju upoznamo nešto kasnije, iz objektivnih razloga.
Češka je pjesnikinja, vele organizatori, zauzeta konačnim pitanjima smisla kao takvog.
Iz sobe izlazi samo u sitne sate, kako bi obila ormarić s pićem; Zdena oplakuje smrt supruga, slijedeći slavni Arhimedov zakon: uranja danima, ma već mjesecima uranja u ocean votke i ništa.
Tijelo ne postaje lakše za težinu istisnute boli.

Ivanišević ima taj bogomdani talent da s malo odabranih, i vjerujem promišljenih riječi, niže jasne narativne slike.
Čitatelj je prošao tek desetak stranica romana, a već je i sam u toj rumunjskoj nigdini, i on poteže iz boce votke, odčepljuje se, zavlači u krevete, sanja eroteske, ruga pompoznom Rusu, miluje Čehinju po kosi, razmatra što bi se dalo učiniti s tom zgodnom, mladom Finkinjom...
U četiri sobe, na dva kata, u jednom prizemlju, za nekoliko doručaka i par prilično vrućih noći (eto seksa u hrvatskoj književnosti...), odvrte se ti mali privatni paklovi i blažena uznesenja.
Neka od njih imaju i ozbiljne veze s književnošću.

Iako "Knjiga žalbe" govori o piscima, književnosti i ambiciji da se život ispiše, da se ovoj kratkoj egzistenciji kojom često vlada slučaj podari smisao veći od dobro uložene pritužbe, Ivanišević je ustvari univerzalan pisac, na najbolji način, u smislu da je pisac za svakog čitatelja.
Njegovi su romani usložnjene kineske kutije: uranjate dokle vam se hoće, možete plivati na površini smijeha, možete zaroniti i vidjeti što se ispod krije.

"Knjiga žalbe" potpuno je različit roman od "Specijalne potrebe" Lade Vukić, s kojim je podijelio ovogodišnju nagradu VBZ-Tisak media za najbolji neobjavljeni roman.
Obitavaju u paralelnim svemirima koji se nikad neće susresti, i ne trebaju.
No to je bogatstvo književnosti, pomalo kao bogatstvo suza: možete plakati od tuge iskustva, a možete plakati i od radosti smijeha.
Od čega god plakali, učinak je na razini (čitalačkog) bića u osnovi isti.



 
 
Boba Đuderija
Zovem u vezi posla
Tanja Tolić
 Kad čovjek vidi naslovnicu nove knjige Bobe Đuderije, muškarca s magarećom glavom, sve mu bude odmah jasno.
Pogleda u fotografiju i zna da je to knjiga o njemu.
Jer u ovoj zemlji, barem posljednjih dvadesetak godina, svi mi, obični ljudi, zapravo smo tovari.
Samo magarac, naime, tako tvrdoglavo gura svojim putem, sve do smrti, i pritom vuče teret – budimo tu pošteni – vlastitih budalastih izbora.
Nemojte se pokušati izvući iz ove hrvatske basne; političari koje biramo, evo već dva desetljeća, dokaz su da nismo osobito pametan narod.

Na naslovnici, dakle, imamo portret prosječnog Hrvata (mislim na državljanstvo, ne nacionalnost).
Naslov zbirke, "Zovem u vezi posla" (Adamić, 2016.), čovjeka odmah baca na hihot, onu histeričinu vrstu u kojoj cerek lako prijeđe u ridanje, jer u ovoj je zemlji više od dvjesto tisuća ljudi nezaposleno.
Tih dvjesto tisuća kruha gladnih politički je vic jer ih strukture ističu kao uspjeh – nikad manje nezaposlenih! 

Prosječan Hrvat, znamo, najviše voli glasati za HDZ i odnedavno Most, prošlost mu je, primjereno, daleko važnija od sadašnjosti, jer što je čovjek bez korijenja? Koliko god situacija teška, nikad nije toliko teška da ne bismo mogli prionuti temeljnoj ontološkoj raspravi: partizani protiv ustaša, desni protiv lijevih, Hrvati protiv Srba.
Ako ste potonuli od ovog nabrajanja, upravo to sam htjela.
Jer knjiga Bobe Đuderije sve je suprotno: svijetli u tom našem hrvatskom mraku koji zovemo domovinom.

"Zovem u vezi posla", kako se navodi umjesto predgovora, potraga je za smijehom.
Nije to potraga za budalastom srećom, malo odmora između dva poziva burzi i razgovora s djetetom kojem trebaju nove tenisice za školu.
U ovu knjigu, i u život iz kojeg ona izvire, uložen je ozbiljan trud da se u zemlji mulja nađu trenuci ljepote, radosti i suosjećanja kako bi se i preživjelo do prvog u mjesecu, ali i načelno živjelo.

U mnogim svojim pričama Boba Đuderija u ozbiljnim je problemima.
Naravno, zove u vezi posla, rastaje se od muža, plače u školi jer se mali nije upisao tamo gdje je htio, malo se pripala od pedesetih, mori je južina, gleda hoće li kiša, opet zove u vezi posla, umiru joj ljudi koje voli.
Ova je knjiga, kako piše, koloplet vedrine i gorčine, iskustva pisca i majke, "vesele raspuštenice", kćeri i sestre, nezaposlene smušenjakinje koja pokušava u svemu pronaći dobro, dok je zlo ne tresne posred lica.
Smijehom se bori protiv privatizacije, otuđenosti, siromaštva, nezaposlenosti, usamljenosti i izgubljenosti usred novih "društvenih vrijednosti".
To je recept koji se pokazao jedinim učinkovitim sredstvom opstanka.

U tom smislu, Boba Đuderija se nastavlja na tradiciju koje kronično nedostaje na kontinentu.
Mi na sjeveru Hrvatske često smo hladni i mrki, iako realno živimo bolje.
Naš je humor češće zaodjenut u cinizam, možda je to zbilja zato što nam nedostaje sunca i mora.
Bobin humor osebujna je pak mješavina temperamenta i toponima, sve sam uvjerenija da se ta vrsta humora može naći samo u Dalmaciji.


Tamo su svi, čini se, genetski određeni da postanu pripovjedači, anegdotičari, humoristi.
Bobu Đuderiju nekolicina je već nazvala ženskom inačicom Miljenka Smoje, ali ja mislim da je to, iako sigurno kompliment, duboko nepravedno, upravo zbog rečenice prije, jer svaki od tih pripovjedača je autentičan, svoj.
Smoje je Smoje, a Boba je Boba.
Oboje su pučki pripovjedači u najboljem smislu te riječi, humoristi duboke emocionalnosti, a ako im se mora naći zajednička književna forma, onda bih rekla da pišu dišpetnu prozu.

Napominjem to stoga jer u jednoj svojoj priči Boba Đuderija kaže da ne želi biti pisac.
Počela je, kao što znamo, na blogu Marčelina i ako se nju pita, tamo je pisala uglavnom pizdarije.
Nije imala nikakvih književnih ambicija.
Pisala je čisto i iz duše, sve što joj je padalo na pamet, bez autocenzure.
A onda je pobijedila na književnom natječaju za najbolju erotsku priču i tu se krenuli problemi.
Jer kad čovjek pobijedi na književnom natječaju, uvijek krenu analize i savjeti.

Je li to što ona piše politička satira? Ili žensko pismo? Možda bi se trebala uozbiljiti.
Izbaciti lokalizme, ubaciti književne elemente.
Dodati metafore.
Skratiti.
Proširiti.
Oduzeti.
Dodati.
Ukratko, otkako je postala pisac, više nije znala kako pisati.

Ta je kriza srećom prošla jer je pred nama, nakon zbirke "Marčelina" (2011), sada i druga Bobina knjiga.
Zbirka je to priča, kraćih proznih zapisa, crtica, fragmenata, sjećanja, opisa dana, dosjetki, čak i statusa na Facebooku, štivo koje se otima klasičnoj književnoj analizi i meni se baš zbog toga sviđa.
No u svim tim pričama koje nisu formom klasične priče, Boba Đuderija je apsolutno autentična, iskrena, luckasta i duhovita, a njezini su junaci obični ljudi koji svaki dan ustaju i bore se za egzistenciju, život, zdravlje, poštovanje, ljubav...


Neke priče je Boba našla, jer je pronicljiva promatračica života, no kako vrijeme odmiče, priče sve više, mislim, nalaze nju.
Na primjer, popne se na pun trajekt, vidi ženu kako se izvalila preko tri sjedala, namjerno Boba krene u tom smjeru, jer je ljuta zbog te bahatosti, a onda joj muškarac i žena, koja je muškarcu položila umornu glavu u krilo, ispričaju takvu priču da se Boba istovremeno i posrami i zadivi.
E pa zbog takve vrste priča ja vjerujem da priče negdje čuče – po trajektima, iza kantuna, na štekatima – i čekaju baš Bobu.
Jer ona je rođena pripovjedačica, uz to i otvorena srca, spremna bez pardona priznati vlastitu predrasudu, strah i bol.

Na kraju knjige "Zovem u vezi posla", Boba Đuderija napisala je dvije rečenice koje su, mislim, suštinski točne.
Kaže: "Neki to zovu inspiracijom, a ja znam da su to samo trenuci kada svi moji nemiri zagrljeni i pijani plešu kazačok." I druga: "Napisala sam tisuću priča, a nikada onu jednu zbog koje sam napisala onih tisuću."

U "Zovem u vezi posla" Boba Đuderija zabilježila je zauvijek - najbolje od svih nas.
Hoću reći, jesmo, tovari smo, ali nije to uvijek loše.
 
 
Zaharij Karabašliev
18% sivo
Tanja Tolić
Velika ljubav čini muškarce malima.
To kaže Zack, glavni junak romana "18% sivo", bugarskog pisca Zaharija Karabašlieva, negdje pred kraj svoje ispovijesti.
Ruku na srce, velika ljubav svakoga čini malim.
Malim kao poniznim, u dobrom smislu riječi: kad nas poklopi taj veliki val osjećaja nije moguće nego se promijeniti, promjena koja se pritom dogodi čudesna je.
Ne samo da volimo, postajemo hrabriji, bolji, sretniji.
No ljubav nas stavlja i u novu perspektivu - svaki put kad nam se dogodi velika ljubav, a to nije često, čovjeku postane jasno da je doista malen; ovim svijetom struje sile koje nas ponekad pomiču poput lista papira.
Nema tu volje, možeš se samo prepustiti.
"18% sivo" (Hena com, 2016.) naoko je križanac između ljubavne priče i romana ceste, ali se ustvari bavi ovim gore.
Krenimo od naslova kojeg je čitateljima osobno pokušao objasniti i sam autor na nedavnom Festivalu svjetske književnosti, a onda, nakon poduljeg objašnjavanja, naprosto rekao: ako vam i dalje nije jasno, pišite mi.
Dakle, 18 posto sivo je izraz koji koriste profesionalni fotografi, zapravo siva karta, točno 18 posto siva, kojom kalibriraju svjetlomjer.
Fotografija jest pisanje svjetlom, svakom svjetlomjeru, bez obzira koliko je precizan, treba referentna točka.
Sad ulazim u svoje tumačenje naslova i knjige: odlična fotografija ona je koja "hvata" tonove, nijanse; život nije ništa drugo nego niz tonova i nijansi u kojima se ogledamo.
Nismo ni crni ni bijeli, takav je pravednički život dosadan.
A kao i sa svjetlomjerom, i nama je potrebna barem jedna referentna točka, netko ili nešto naspram čemu ćemo se pozicionirati i tumačiti.
U Zackovom životu to je Stela, njegova supruga koja ga je upravo napustila.
Ne znamo zašto ga je napustila, nećemo to doznati sve do kraja ovoga romana od 312 stranica, ali vrlo brzo doznajemo da je Stela Zackova velika ljubav.
Jedina ljubav.
Zack i Stela upoznali su se u Bugarskoj i nakon nekog vremena preselili u Sjedinjene Države u potrazi za boljim životom.
Stela je slikarica, Zack se ponešto bavio glazbom, no u duši je fotograf.
U Americi, međutim, ne uspijeva naći posao fotografa, pa se igrom slučaja, i prevare, zaposli u farmaceutskoj industriji na testiranju lijekova.
Radnja, spomenula sam, počinje u trenutku kad Stela napusti Zacka, pa on iz očaja odluči "napustiti" samoga sebe.
Tugu će isprva ubijati u alkoholu, što će ga uvaliti u nezgodnu situaciju: tučnjavu, a potom i krađu vreće marihuane koju sa sobom vozi u automobilu preko cijele Amerike jer ju je odlučio prodati dilerima u New Yorku.
Što Zack dalje putuje, s njega se više ljušte one nijanse života, a nama postaje sve jasnije kakav je bio odnos sa Stelom i gdje je krenulo krivo...
Bugarska književnost, kako sam imala prilike saznati od izvrsne prevoditeljice Karabašlievoga romana Ksenije Banović, prepuna je literarnih dragulja, nama nažalost slabo poznatih jer su kulturne veze između Hrvatske i Bugarske zadnjih nekoliko desetljeća gotovo zamrle.
"18% sivo" sigurno je dobar početak obnove tih veza jer je roman Zaharija Karabašlieva samo u Bugarskoj doživio 23 izdanja, a svrstan je i među 100 najvoljenijih knjiga svih vremena u Bugarskoj u sklopu BBC-jeve kampanje "The Big Read".
Prema romanu bi se uskoro trebao početi snimati i film.
Priča je dijelom autobiografska, u smislu iskustva Amerike, jer je Karabašliev sedamnaest godina živio u Sjedinjenim Državama, a čak se i tamo - gdje na prijevodnu književnost otpada svega 2 posto objavljene literature - uspio afirmirati kao pisac.
Duguje to, otkrio je za gostovanja u Zagrebu, književnim klubovima koji su ga pozivali na gostovanja.
Zack u romanu nije naravno Zack iz stvarnoga života: glavni junak i pisac dijele isto ime jer je Karabašliev roman napisao u prvom licu, pa mu se bilo logično samome sebi obraćati istim imenom.
Dok je editirao roman, originalno objavljen 2008.
godine, nije znao koristiti "copy" i "paste" nego je ime glavnog junaka mijenjao ručno.
Nakon nekoliko stranica mu je dosadilo, a lektoru je zaboravio reći da promijeni ime.
I tako je Zack ostao Zack.
Na pitanje kako bi on sam opisao svoj roman, Karabašliev kaže da ga on doživljava kao ljubavnu priču, uostalom i čitatelji su toliko zavoljeli njegov roman jer u svakome od nas živi jedna velika ljubavna priča ili barem sanjamo o takvoj.
Strukturno je roman podijeljen na tri razine: na prvoj Zack opisuje svoje putovanje Amerikom, a "sadašnjost" je ispresijecana sjećanjima na vezu sa Stelom.
Treća razina su kratke zabilješke, gotovo nalik pjesmama, trenuci u kojima je Zack fotografirao Stelu i u kojima se razotkriva koliko su bili bliski.
"18% sivo" u osnovi je dnevnik jedne ljubavi, intimna povijest od prvog trenutka zaljubljenosti pa sve do trenutka kad drugoga počnemo doživljavati "kroz svoje vlastite misli, a ne kroz istinsko promatranje".
"Promatrao sam je", kaže Zack, "kroz slojeve zbunjenosti i gnjeva, umjesto da je vidim onakvu kakva uistinu jest".
Velike ljubavi, kao ni male, nisu pošteđene podozrivosti, dosade, monotonije i banalnosti.
Velike ljubavi, uostalom, ne opstaju zato što su velike, nego zato što se dvoje trude da ostanu velike.
U tom intimnom bilježenju Karabašliev je najbolji, u "romanu ceste" je naprosto zabavan.
Taj kontrapunkt između očitog i skrivenog dobro funkcionira jer u ludosti putovanja, gotovo fantazmagoričnim prizorima koji se zbivaju na američkoj cesti, ono krhko i emotivno još više dolazi do izražaja.
Karabašlievu to nije došlo prirodno; otkrio je da je prvu verziju rukopisa dao prijateljici na čitanje i da mu je ona rekla da nije dovoljno emotivan.
Pa je prionuo na posao i na papir stavio netipično, ako ćemo se držati klišeja da pisanje o emocijama (ipak) ide lakše književnicama.
Razotkrivajući Zacka, junaka, razotkrio je i sebe (sebi), Zaharija.
"18% sivo" lijep je roman na mnogo razina.
Lako je moguće da ćete, kad dođete do kraja, poželjeti čitati ga ispočetka.
Meni se možda najviše sviđa jer razotkriva u kojoj mjeri je naše srce - životinja.
Ili Zaharijevim riječima: "Dugo zurim u mračni strop, potom se otkotrljam tamo gdje je ona spavala do prije devet noći.
Sklupčam se u embrij od gotovo jednog metra i pritišćem srce svom težinom svoga tijela.
Srce je poput susjedovog mačka - ništa ne razumije.
Još ne razumije da je nema.
Srce je životinja."  
 
 
Philip K.
Dick
Ubik
Tanja Tolić
Philip K.
Dick mnogim je, a bojim se i većini hrvatskih čitatelja uglavnom nepoznat.
Ime im ne govori ništa, mnogi i prezirno frknu nosom kad im se objasni da je u pitanju jedan od najvažnih pisaca znanstvene fantastike.
Jer fantastika, znanstvena ili ne, to je žanr, a žanrovsko pisanje, smatraju književni snobovi i neznalice, nije pisanje.
Nasmijao me neki dan jedan čovjek kojeg sam tek upoznala.
Ne bez humora rekao mi je kako, kao čitatelj, još nije "zašao na livadu fantastike" a, iskreno, malo se i skanjuje.
Ne bez humora, podsjetila sam ga da u jednom od kapitalnih djela svjetske književnosti, ujedno jednom od najboljih romana 20.
stoljeća, đavo hoda Moskvom u društvu brbljavog mačka.
Dakle, ako se Bulgakov nije stidio fantastike, ne znam zašto biste morali vi.

Drugi argument kojim se obično zalažem za Philipa K.
Dicka (1928-1982) jest da ga zapravo poznajete, iako ga možda niste čitali.
U tri desetljeća dugoj književnoj karijeri objavio je 44 romana i 121 kratku priču, a prema njegovim djelima snimljen je cijeli niz filmskih i televizijskih adaptacija koje ste sigurno gledali i volite.
Pa krenimo redom, nabrojit ću samo one najpoznatije.
Prema njegovim pričama snimljeni su filmovi "Blade Runner", "Total Recall", "Minority Report", "A Scanner Darkly" i "The Adjustment Bureau", a prema istoimenu romanu i hit-serija "The Man in the High Castle", emitirana lani.
Iako je Dick mrtav više od trideset godina, čini se da nikad nije bio življi, njegov "poluživot", da se poslužim upravo terminologijom iz "Ubika", dugo traje.

Pred hrvatskim čitateljima, taman za Interliber, našao se prijevod kultnog Dickovog djela "Ubik" (Vuković &amp; Runjić, 2016.), koji je možda i idealan uvod u opus ovog važnog pisca.
Roman je vrsno prevela Maja Tančik, a iz izdavačke kuće Vuković &amp; Runjić najavljuju i skore prijevode Dickovih romana "Čovjek u visokom dvorcu" i "VALIS", prve knjige iz istoimene nedovršene trilogije.
Koliko je "Ubik" moćno štivo možda najbolje ilustrira činjenica da se dugo mašta o njegovoj ekranizaciji, još od sredine 70-ih dok je Dick bio živ, napisan je čak i scenarij, potom i objavljen, ali ga na kraju nitko nije snimio.

Dio problema sigurno leži u tome što je "Ubik" fantazmagorična bajka, Kafka na LSD-u, kako ga je opisao Roberto Bolaño, snoviti horor koji se odupire svakom pokušaju da ga se ulovi u strukturu, a bez čvrste naracije nema filma, ili barem nema shvatljivog filma.
Dick je cijelog svog života bio opsjednut velikim temama i idejama, kretao se rubovima metafizike i teologije, pa hrabro zaranjao u paranoidno i shizofreno, a onda na površinu iznosio promišljene i često duhovite pasaže o realitetu, identitetu, svijesti, snovima, ali i vrlo konkretnim problemima poput monopolističkih korporacija i autoritarnih vlada.
Ugledni kritičar Fredric Jameson nazvao je Dicka "Shakespeareom znanstvene fantastike", Bolaño je, osim što ga je usporedio s Kafkom, rekao i da je Dick "Thoreau plus smrt američkog sna".

Pa pogledajmo kako se taj američki san raspada u "Ubiku".
Radnja je smještena u 1992.
godinu, za Dicka iz 1969.
godine u pitanju je bila daleka budućnost.
Ne samo da 1992.
godine nismo izgradili industrijska postrojenja na Mjesecu, nego je Eugene Cernan bio posljednji koji je hodao po njegovoj površini, u prosincu 1972.
godine.
Dickov svijet u "Ubiku" tehnološki je napredan, iako nama, u 2016.
godini, u nekim segmentima pomalo smiješan, na naš račun naravno.
Kao čovječanstvo smo sanjali veliko, ali nismo stigli daleko.

Iz Sjevernoameričke konfederacije, gdje je radnja smještena, civili redovito putuju na Mjesec, ali im je najveći problem ugrožena privatnost.
Ne hrvaju se, kao mi danas, s internetom i trolovima, nego s poplavom ekstrasensa ili psiona različitih talenata, uglavnom telepata i vidovnjaka od kojih obične ljude, ali i tvrtke, čuvaju anti-psi diskrecijske ustanove koje na teren šalju inercijale, sposobne ih blokirati.
U tri i tridest ujutro, u noći 5.
lipnja 1992., upravo je "nestao" glavni telepat u sustavu Sol, zbog čega su u centrali tvrtke Runciter i partneri u New Yorku svi vidifoni zazvonili na uzbunu.

S.
Dole Melipone samo je jedan iz cijelog niza telepata opasnoga Raymonda Hollisa koji su u posljednje vrijeme nestali.
Gdje su nestali i što spremaju, nitko ne zna, no Glen Runciter zabrinuo se do te mjere da je hitno otputovao u Švicarsku u Moratorij drage braće i iz rashlađenog odlagališta, hladopaka, "probudio" svoju već 60 godina mrtvu suprugu Ellu, kako bi se s njom posavjetovao što da učini.
Reagira li se, naime, dovoljno brzo, tik pred smrt, umiruću osobu moguće je zamrznuti u poluživotu i s njom još dugo komunicirati.
Ne neograničeno dugo, jer i poluživot ima vijek trajanja, nakon čega poluživotani kreću u, nadaju se, novu inkarnaciju.

Kad poslovni mogul angažira Runciterovu tvrtku da mu pomogne obraniti njegova lunarna postrojenja od telepata, Runciter je uvjeren kako je otkrio gdje su nestali ekstrasensi, pa oformi tim od jedanaest najboljih inercijala koje predvodi obični tehničar Joe Chip.
Među njima je i tajanstvena Pat Conley koja ima sposobnost poništiti događaje tako što mijenja prošlost.
No lunarna misija završit će katastrofom, a tim inercijala suočit će se s velikim gubicima i strašnim okolnostima: iz nekog razloga tonu sve dublje u prošlost, a pomoći im može samo tajanstveni proizvod, Ubik.

Iako je od objave "Ubika" prošlo četrdeset sedam godina, najuporniji čitatelji i dalje pokušavaju razumjeti njegov sadržaj i doseći njegovo značenje.
Čitav zaplet Dickova romana, kako čitatelj otkrije na kraju (bez brige, nećemo otkriti detalje!) počiva na kolosalnoj petlji, svojevrsnoj Möbiusovoj traci.
Pokušate li je pojmiti, u najblažem slučaju zaboljet će vas glava, ako ste po prirodi zaigrani ili kao čitatelj krajnje otvoreni pa...
onda će vas iskustvo romana doista razgaliti kao da ste se napucali LSD-a.
Ako je vjerovati urbanim legendama, po kojima se LSD taloži u kostima i može vas udariti i cijelu dekadu nakon konzumacije, onda bi to ujedno bio i najbolji opis Dickove književnosti - ovo je nešto što se ne može zaboraviti.

Dickova bivša supruga Tessa jednom je prilikom pokušala pomoći nokautiranim obožavateljima suprugova djela, izmrcvarenima otvorenim krajem romana, napominjući kako taj "nedovršeni" kraj želi poručiti da ne možemo biti sigurni ni u što u svijetu koji nazivamo "realnošću".
  Ispod SF priče, a u tome je zapravo cijela priča s visokim SF-om, Philip K.
Dick se ingeniozno poigrava s jednom od najdugovječnijih ideja, možemo reći stupom naše pojavnosti: Dickovi inercijali zarobljeni u prošlosti očešali su se ustvari o odbačenu antičku filozofiju, o Platonove ideje predmeta, univerzalije koje su realne svaka u svojoj klasi.
"Prijašnji oblici (...) u svakom predmetu moraju nastaviti svoj nevidljivi preostatni život.
Prošlost je latentna, potisnuta, ali još postoji, i u stanju je isplivati na površinu kada kasniji otisak nekim nesretnim slučajem - i nauštrb uobičajene prakse - nestane." Cijeli svemir znanja skriven je u ovim Dickovim rečenicama.

"Ubika", ukratko, apsolutno morate pročitati.


 
 
Barbara Matejčić
Kako ste?
Tanja Tolić
Nije me stid priznati, a mislim i da je dobar uvod za čitanje.
Nakon što sam pročitala prve dvije priče iz debitantske knjige Barbare Matejčić "Kako ste?" (Heinrich Boll Stiftung, 2015.), rasplakala sam se.
Nisam osoba koja puno plače, ali prva priča o djevojci koja je nakon prometne nesreće ostala nepokretna, tetraplegičarka, i druga o ženi koja boluje od shizofrenije, koja je jedna od sto, baš su me razorile.
 Nije me rastočila njihova zajebana sudbina, čak ni to što su često same, a mnogima i nevidljive.
Slomilo me do suza to što su borci, što vole život mnogo više od onih kojima nije ništa, što je svaki dan pobjeda i što u njima nema ni trunke gorčine.
U mraku koji ih okružuje, one su same sebi svjetlo.
Teško je to kad nemaš, ili imaš malo podrške.
Suze mnogima neće biti dobra preporuka za čitanje.
U današnjem svijetu, obojenom stotinama nijansi crne, tko želi nad knjigom plakati ili probdjeti noć? Stala sam nakon što sam pročitala prve dvije priče, bilo mi je, iskreno, previše, pa sam se knjizi vratila nakon tjedan-dva, nevoljko, i ipak je dovršila.
Nema te književnosti koja može nadjačati stvarnost.
Postoje priče koje se ne mogu oplakati.
Suze gotovo djeluju kao uvreda pred užasima koje može smisliti i izvesti ljudsko biće.
Nakon što sam dovršila "Kako ste?", zaklopila sam knjigu i ostatak noći provela u košmarima.
Ležim u mraku i slušam srce kako preskače vlastiti ritam.
Užasnuta sam, uplašena od onoga što sam pročitala, bijesna.
Boli me glava i u nešto bih udarila, samo da ovaj osjećaj prestane.
Sad kad sam sve ovo rekla, mogu samo dodati: najozbiljnije mislim da je vaša dužnost, kao ljudskog bića i građanina ove zemlje, pročitati ovu knjigu.
A kad je pročitate, mislim da bi je trebali proslijediti suprugu, sestri, prijateljici, bratu, mami, susjedu, tati i djetetu ako je dovoljno staro da je već počelo razmišljati vlastitom glavom.
Kad bi kojim slučajem u ovoj smiješnoj zemlji - u kojoj ustaške pozdrave pokušavaju maskirati pod libreta opere, u kojoj božji ljudi još vjeruju u jabuke i zmije, a žene nazivaju drugotnima, ministrica socijalne politike i mladih  poručuje "neka crknu", a čitav postav Vlade izgleda kao da bi mu doista mogao pomoći samo obred egzorcizma...
- postojao građanski odgoj, ovo bi bio udžbenik.
Trebao bi biti udžbenik.
Barbara Matejčić, nagrađivana novinarka i urednica fokusirana na društvene teme i ljudska prava, između ostaloga i dobitnica Nagrade za promicanje mirotvorstva, nenasilja i ljudskih prava Krunoslav Sukić (Centar za mir - Osijek, 2013.), krenula je od pretpostavke vlastitih predrasuda.
Predrasude, da odmah to razjasnimo, imamo svi.
Sumnjam da ih se moguće riješiti, jer imaju veze i s time kako naš um funkcionira - u pitanju su unaprijed stvoreni pozitivni ili negativni sudovi i uvjerenja, a "korisne" su utoliko što omogućuju brzo i jednostavno određivanje ponašanja.
Kraće, predrasude nam pomažu da se pozicioniramo prema drugome i drugačijem; mogu, uostalom, biti i pozitivne, iako je to rjeđe.


Autoričine predrasude izazvao je jedan par umjetnih trepavica na djevojci koju je vidjela u Varaždinskim Toplicama, pa joj je odmah "prilijepila" da je šminkerica.
Nekoliko sati razgovora kasnije doznala je da je Dubrovkinja, izluđena boli zbog smrti brata koji je godinu ranije poginuo u prometnoj nesreći, sama iščupala sve svoje trepavice.
Iako se godinama susretala s obespravljenima, neuklopljenima, unesrećenima, obilježenima i poniženima, Barbara Matejčić svejedno se nije riješila olakog prosuđivanja ljudi.
I tako je došla do pitanja što zapravo znamo o drugima i, još važnije, do drugoga pitanja koje svakodnevno izgovaramo.
Kako si?  Jesi li dobro? Što ima? Izazov tog pitanja nije međutim u njegovu izgovaranju, nego u tome da čuješ odgovor.
Da ostaneš čuti odgovor.
Barbara Matejčić potom je izabrala šest sudbina ljudi koji su podjednako ranjivi i podjednako nevidljivi i pretvorila ih u šest priča.
Ispričala ih je u formi narativnog novinarstva, žurnalističkog žanra koji žrtvuje "hladnoću" izraza, objektivizaciju karakterističnu za tradicionalno novinarstvo, eda bi dobila punokrvnu priču koja zvuči kao da ju je napisao sam protagonist.
Prva priča, "Kolovoz u Šarić Strugi", govori o Ivani kojoj je nakon prometne nesreće čitavo tijelo ostalo nepomično.
Tetraplegičarka je postala nakon, blago je reći, sumnjive prometne nesreće; između redaka se da pročitati da se tu dogodila neka strahovita nepravda, da Ivana nije bila ta koja je vozila, a moguće i da ne bi ostala nepokretna da je netko, onesviještenu, nije pomicao, umjesto što je trebao čekati Hitnu pomoć.
Poslije, u bolnici na intenzivnoj njezi, jedna ju je liječnica otresito pitala "kako se može smijati, je li svjesna da više nikada neće hodati, da se ni vode neće moći sama napiti".
 U toplicama, drugi joj je liječnik rekao: "Čujem da si noćas dobro spavala, da više nisi razmaženo derište.
Je li se ti to nadaš da ćeš prohodati? Pa ti možeš svaki trenutak umrijeti, budi sretna ako preživiš."
Ivanu više ne boli prošlost.
Jadranka je shizofreničarka.
Samo do prosinca 2006.
godine psihotičnih epizoda je imala petnaestak, u ludnici je bila jedanaest puta, najduže tri mjeseca, najkraće dva tjedna, u prosjeku mjesec dana.
 U braku je, kaže.
Isprva se taj brak u njezinu dnevniku (autorica je dobila odobrenje da odabere i prenese dijelove koje smatra važnima) čini idiličnim.
Život joj je s "rakom duše", kako još nazivaju shizofreniju, dovoljno težak; obuzela me radost što je uspjela naći muškarca koji je voli i prihvaća takvu kakva jest.
No desetak stranica dalje ta se iluzija raspada.
Muž je zlostavlja, rastaje se, nema podršku obitelji, nema nikoga jer svaki put kad otkrije da boluje od shizofrenije, svi se razbježe.
U dnevniku ne laže: " Ljudi oko mene više ne znaju što je bolest, a što ja." Dođe mi da joj kažem, preko stranica: iako nekad imaš halucinacije, zdravija si od mnogih ljudi koje znam.
Navijam za nju kako stranice odmiču, navijam kao da meni život o tome ovisi.
Slomi mi rečenicom: "Ja volim život i kad je nepodnošljiv."
Slijede priče o romskoj djevojčici koja se želi školovati, muškarcu koji je oslijepio kao mladić od rijetke genetske bolesti, mladim ženama koje pretuku u Splitu jer su lezbijke i osječkoj obitelji Lovrić.
(Na ovu zadnju posebno ću se vratiti.) U priči o romskoj djevojčici Bojani strašno je koliko je to dijete gladno i zapušteno na svaki mogući način, i predivno je koliko joj se cijeli svijet promijeni kad sama prvi put uspije riješiti matematički zadatak.
Bila je potrebna jedna učiteljica kojoj je bilo stalo, iako ta učiteljica, nažalost, nije dovoljna.
Priča o slijepom Branimiru je najoptimističnija, to je vrsta "ranjivosti" koja je u hrvatskom društvu najbolje integrirana, uglavnom zbog pomalo licemjernog sažaljenja, ali Branimir se s time dobro nosi.
Voljen je, pa je lakše.
Premlaćivanje lezbijki u Splitu, u priči "Živila pička", direktna je posljedica sramotnog referenduma o braku koji je organizirala udruga U ime obitelji, u slučaju da još naivno mislite da to nije imalo nikakve štete.
Da, posljedica, iako je referendum bio u prosincu 2013.
godine, a djevojke su nasilnici pretukli u lipnju 2012.
godine.
Ide to, naime, i retrogradno, mržnja progresivno raste u svim smjerovima kad se tako lakonski sije, pod krinkom kršćanskog osmijeha.
I, konačno, priča o osječkoj obitelji Lovrić.
Ovdje imam ozbiljnu primjedbu, iako nimalo ne umanjuje važnost knjige Barbare Matejčić.
Razumijem i zašto ju je uvrstila u knjigu "Kako ste?" - jer gdje bi drugdje bila objavljena...
- iako toj priči zapravo ovdje nije mjesto.
Tetraplegičarka, shizofreničarka, romska djevojčica, slijepac i lezbijke suočavaju se, naime, s predrasudama.
Neke od tih predrasuda su "benigne", posljedica su lijenosti da se razmišlja i neosjetljivosti koja je više do pojedinačnih karaktera, nego do društvene atmosfere.
Druge su predrasude skandalozne i nedopustive u uređenom društvu -  Bojanina škola većinski je romska i jedna od četiri škole u Hrvatskoj koje su tužene Europskom sudu za ljudska prava zbog segregacije.
Sud u Strasbourgu je 2010.
godine presudom potvrdio da su romska djeca diskrimnirana, ali su djeca u tim školama i dalje u romskim razredima.
Treće predrasude su opasne, što je slučaj sa splitskim lezbijkama, jer su pretučene, a nitko ih nije zaštitio, nego su umjesto toga još u policiji i bolnici izvrgnute poruzi.
Osječka obitelj Lovrić nije se suočila s predrasudama.
To što su njima učinili je ratni zločin, a pokušaj da se ubojstvo maskira predrasudom prema pripadnicima srpske nacionalnosti u vrijeme rata monstruozan je izgovor cijelog društva.
Supruga Marije Lovrić, Branka, 26.
studenoga 1991.
iz obiteljske su kuće odveli pripadnici Glavaševa odjela za odstrel, mučili ga u podrumu Dubrovačke 30 i potom ubili na obali Drave.
Županijski sud u Zagrebu 8.
svibnja 2009.
presudio je da je Branimir Glavaš počinio krivična djela ratnog zločina protiv civilnog stanovništva, a u cijelom procesu sedmero ih je osuđeno za ubojstvo osmero osječkih civila 1991.
godine, među njima i Branka Lovrića.
Brankovo tijelo jedino nije pronađeno.
Marija na Sisvete ode sa sinovima na sredinu Dravskog mosta i u rijeku baci cvijeće.
Nije joj mučan pogled na rijeku i ne razmišlja o tome da je negdje u tu vodu Branko bačen.
"Drava samo teče i teći će kad nas svih ne bude." Usput, Marija je Hrvatica.
Branko je bio dijete iz miješanog braka.
Nakon što pročitate priču o obitelji Lovrić, sve će druge priče nestati.
Kao što sam već rekla, razumijem zašto ju je autorica uvrstila, iako bi bilo bolje da je ta priča posljednja, da iza nje ne slijedi priča o lezbijkama iz Splita jer ja se nisam uspjela dovoljno oporaviti da bih njihovu priču pročitala s poštovanjem i suosjećanjem koje zaslužuju.
Priča o Branku Lovriću zaslužuje zasebnu knjigu; zapravo tih osam života što su skončali uz Dravu zaslužuju posebnu knjigu.
Šest priča u "Kako ste?" po meni zaslužuje i sedmu, završnu.
S obzirom da ovo većinom jesu priče o ljudima koji se suočavaju s predrasudama, voljela bih pročitati kako su njihove sudbine promijenile autoricu dok ih je zapisivala i dijelom s njima živjela.
Sigurno nije ostala hladno objektivna na njih, nije to moguće, koliko god imala utakmica u (novinarskim) nogama.
Predrasude se, naime, kidaju u trenutku kad upoznamo "drugoga", kad se ogoli pred nama.
Njen lom bio bi ujedno i naš i društveni lom, najvažnija lekcija u ovoj zbirci priča.
Duboko vjerujem da nije moguće razumjeti drugoga ako i sam nisi spreman biti ranjiv.
Istinska empatija tako funkcionira: razmjenjujemo rane, gradimo ljubav.
 
 
Želimir Periš
X
Srđan Sandić
Paul Valéry objasnio je da se svijet poezije ne stvara “tako moćno“ i “tako lako“.
Poezija, pogotovo “danas“, koliko god to “danas“ bilo fluidno, predstavlja onu umjetnost koja usklađuje skoro pa najveći broj nezavisnih dijelova ili činioca, kako bi spomenuti autor istaknuo: zvuk, smisao, stvarno, imaginarno, logiku, sintaksu i dvostruko izmišljanje sadržaja i forme...
a sve to čini pomoću “svakidašnjeg govora“ – tog izrazito praktičnog sredstva, neprestano kvarenog i skrnavljenog, koji služi za “sve vrste poslova“.
Zbirka poezije “X“ Želimira Periša očudila je svakidašnji jezik kroz tri cijeline koje u sebi sadržavaju mogućnost, uputu, a možda i naredbu: pjesme za izvikivanje, pjesme za šaputanja, pjesme za mrmljanja sa sveukupno četrdeset šest pjesama.

Već u drugoj pjesmi po redu “da se ne zajebavamo” sučeljava “poeziju” sa stvarnošću koja svoju suparnicu i neprijateljicu dokusurava, motiv suodnošenja s idejom poezije pojavit će se još nekoliko puta.
Ekonomiju života, ekonomiju vremena i ekonomiju estetike suočava naš (lirski subjekt?) s ponekim faktom koji potom “opjeva”, uvodi registar natuknice, pišući već u pjesmi “zlo zlo zlo” gotovo pa pamflet o tome što je i kada je zlo.
Podsjećajući nas da je zlo također “ne činiti ništa”.

Manjinsko političko polje otvara pjesmom – komentarom “tražimo srbe, oglas”, aludirajući motivom plinske boce, odmah u pjesmi pored “vidjevši to, učenici se začude: 'kako umah smokva usahnu'”, na dnevno političku paranoju koja se predugo i preozbiljno reproducira u našim umovima, u našim svjetovima.
Perišev pjesnički glas upućuje nas i na to da je blazirani, prepotentni cinizam društvena obveza (pjesnika, umjetnika, dakako!), bivajući i potencijalno autoreferencijalan u pjesmi “kaže ti meni moja mama pa nije ti to poezija”.

Ciklus pjesama za šaputanje, možda i ne neočekivano uvodi tematiku i diskurs erotike, ljubavnosti, ljubavništva u kojemu snagom možda vode upravo pjesme “ljubavi” i “muževi koji nisu napustili svoje obitelji za prve sredovječne krize”.
Pjesme za mrmljanja pak možda najintenzivnije spajaju politički registar i registar neugode, nesavladivosti, ponegdje i “srama”.

Ipak, ono što ponajviše karakterizira ovu zbirku je to što njome vlada humorno.
Humor je, valja ne zaboraviti “negativan uvjet poezije” koji omogućava pojavu poezije time što prethodno briše ili satire anti-poeziju.
Humor kod Periša igra dvostruku igru – onu samokritičnosti, onu društvene kritike.

Kratka biografska crtica na kraju ove zbirke, našeg pjesnika predstavlja kao čovjeka rođenog 1975., kao nekoga tko je  stalno dostupan “na mailu”, a uz ovu zbirku objavio je još knjigu rodnih priča “Mučenice” (2013) te dva neo-noir romana,  “Mima i kvadratura duga” (2014) te “Mima i vaše kćeri” (2015).
 Osobno sam se uvjerio da Periš pripada među rijetko dobre “izvođače” svojih pjesama, ali i proze.


 
 
Lada Vukić
Specijalna potreba
Tanja Tolić
 Emil ima deset godina i zna računati samo na prste.
Stavi ruke pod klupu da nitko ne vidi i broji.
Ne zna što će biti kad bude imao jedanaest.
"Ne prsta nego godina.
Kako onda računati?" Broj jedanaest, iako učiteljica kaže da prsti nemaju veze s računanjem, ipak zna opisati.
To su dvije jedinice što stoje jedna uz drugu.
Kao dva Emila spuštene glave.

Ne voli jesti kokice.
Nikad ne laže.
Ne zna prepoznati šalu.
Nema prijatelja.
Ne može trčati.
I uglavnom ne govori.

"Specijalna potreba" Lade Vukić, roman koji je zajedno s romanom Ivice Ivaniševića "Knjiga žalbe" osvojio VBZ-Tisak media nagradu za najbolji neobjavljeni roman u 2016.
godini, nije lagano ni vedro štivo.
Gotovo ga nisam pročitala.
U hrvatskoj zbilji gdje greškom ili, gore, nezainteresiranim nemarom, osobe s invaliditetom preko noći ostanu bez osobnih asistenata, u čijem se glavnom gradu grade fontane umjesto vrtića, djeca iz udaljenih mjesta ostaju bez naknade za prijevoz do škole...
činilo mi se da mi ne treba još i priča o djetetu koje nazivaju Emil – debil.


Vidite, ja znam kako izgleda život djeteta kojeg nazivaju debilom.
Nije bitno kako.
Dovoljno je znati da sam već na prvoj stranici progutala kamen, lijepo mi je sjeo na želudac i po svoj prilici izgledalo je da ću se od njega i utopiti do kraja ovog romana od 242 stranice.
Nedestilirana patnja, tako je meni izgledala "Specijalna potreba".

A onda je iz tame izronio glas.
I zbog tog glasa sam nastavila čitati, i dobro da jesam, jer književnica Lada Vukić, do jučer meni sasvim nepoznata, dobacila je daleko.
Po meni, malo tko se u hrvatskoj književnosti ove godine tom mjestu približio.


Desetogodišnjem Emilu, koji ima samo mamu Marinu, dijagnosticiran je selektivni mutizam.
Nije u pitanju nasljedna bolest ili zastoj u razvoju, nego anksiozni poremećaj kod djece. Jednostavnije, Emil osjeća silnu tjeskobu s ljudima koji su mu nepoznati, a često i s onima koji su mu poznati, i u takvim situacijama ne može govoriti.
Djeca s mutizmom nisu oni stidljivi mališani koji će mami zabiti glavu u suknju ili se sakriti iza tate kad vide nepoznatu osobu.
Ovi će mališani potpuno zanijemiti, iako u njima sve bruji.
Kao da između njih i svijeta postoji prozirna, ali čvrsta opna.
Riječi ulaze, ali rijetko izlaze.


U školi šutljiv, izložen vječitoj poruzi – pri čemu ga ne štede ni druga djeca, a ni učiteljica Gordana koja razred "terorizira" zadacima od plastelina - Emil se doma s mamom ne može ugasiti.
Emil je mamin najdraži, najslađi neserijski kolačić, takva se djeca, kaže ona vječno stisnutoj i hladnoj sestri Zrinki, vole još i više.
Pored mame, Emil dvije stvari voli najviše na svijetu – snijeg, koji tako rijetko pada u neimenovanom dalmatinskom gradu, i kutije od cipela koje pobožno skuplja.
Osim što ima problema s matematikom, koja mu je preapstraktna, muči se i s rukama i nogama.
Prve baš ne slušaju kad treba vezati cipele, druge su kržljave pa zbog njih i mora nositi cipele.
Specijalne cipele, ružne i bučne, zbog kojih ga svi gledaju.
Emil sanja o tome da jednom dobije patike, da može trčati kao sva druga djeca.

Ali zato Emil izvanredno čuje.
Taj trenutak – kad čitatelj u romanu otkrije što sve desetogodišnjak može čuti – pretvara Emila pomalo u superheroja.
Sva druga osjetila i vještine za koje je zakinut - što prirodom, što strahom – slila su se u jedno superčulo.
Emil, na primjer, "čuje" da je mami pokvaren mehanizam za plakanje, da je poput fontane u dvorištu njihove zgrade iz koje više ne prska voda.
Čuje i da učiteljici srce potrči kad pored nje stane Nikola, profesor tjelesnog odgoja.
Posebno se iznenadi kad dvaput u tjedan dana svjedoči nečemu što nije čuo nikad prije: da je moguće da u jednom biću tiho, ali radosno kucaju dva srca.
Sve to Emil čuje bez da prisloni uho, čuje i da će pasti snijeg, čuje i kad treba zašutjeti, pa i lagati – iako ne zna lagati – jer opasnost vreba.

"Specijalna potreba" napisana je čisto, gotovo školski, jednostavnim rečenicama.
Lada Vukić nije stilistica, ili jest, ali je ispravno procijenila da ovo nije roman u kojem se pokazuje raskoš jezika.
Priča o Emilu i mami, koja teško zarađuje prodajući božićne ukrase smrznuta na štandu, prvenstveno je priča srca, ali bez patetike; ovdje se superiorno demonstrira raskoš osjećanja, ne samo emocija, nego cjelokupnosti svijeta.
Fascinantno je kako je Lada Vukić "pogodila" realnost, osim što nije pogađala.
Kako izgleda prosječan život u Hrvatskoj? Ovako.
A opet, ništa u ovome romanu nije prosječno, na jednak način na koji "specijalni" Emil nije običan, iako stalno govori da jest.

U toj igri riječi, jedinoj na kojoj ovaj roman počiva, o tome kako se nekoga tko je po sudu većine običan uporno, i uvredljivo zapravo, naziva specijalnim, počiva unutarnji zaplet romana.
Emil i mama neprestano udaraju u zidove i "dobre" ljude, koji načelno nisu loši ni bezosjećajni, ali nemaju vremena od vlastitih života pogledati u drugoga.
Pa tako učiteljica nema vremena za specijalnog Emila i redovito mu daje utješne dvojke.
Neće shvatiti metaforu o mami kao fontani, ni zašto su Emilu asocijacija na zimu leptiri.
Školski sustav voli nemaštovitu, marljivu djecu koja štreberski isporučuju – u plastelinu naravno, kako drugačije – uobičajene, mediokritetske slike o svijetu.
Neki dan sam, eto, čula priču o djetetu koje je dobilo jedinicu u školi jer na crtežu obitelji nije nacrtalo tatu.

Na rubu suza i smijeha, čitatelj otkriva da Emilu najbolje ide vjeronauk koji ustvari ne pohađa, jer to mama Marina ne želi, ali nemaju kamo s njim dok traje sat, jer je jedini koji ne ide na vjeronauk.
Tu apstrakciju – molitve i skrbnog Boga – Emil iz nekog razloga razumije.
Realnost možda ne piše romane, ali se zna ušuljati u njih, pa je urnebesna sekvenca u romanu, prepisana iz svakidašnjice, u kojoj jednog jutra pored kabineta za vjeronauk uskrsne kip Gospe, što izazove skandal u gradu.
Vjeroučiteljica se pravda time što pored kabineta fizike visi slika Nikole Tesle, no istom brzinom kojom je kipar, ravnateljev prijatelj, isklesao lik Majke Božje, ista će biti i zazidana dok se ne postigne pravorijek o manifestaciji vjeri u sekularnoj ustanovi.
Jedino Emil čuje kako joj srce uplašeno kuca ispod naslaga betona i žbuke.

Sve ovo rečeno, "Specijalna potreba" ipak nije socijalno angažirani roman.
Hoću reći, nije roman s porukom, nije, vjerujem, roman napisan s agendom, da vas natjera da odjednom, iz osjećaja krivnje, počnete obraćati pažnju na osobe s invaliditetom, nasilno im otvarati vrata ili agresivno govoriti "dobar dan!" kako biste pokazali da ste empatični i tolerantni.
Ovo je književnost.


A jedna od glavnih osobina izvrsne književnosti je da iz tame stvaranja, one primordijalne juhe iz koje smo svi ispali, izvlači glasove i osvjetljuje ih.
Emil – debil ima snažan glas i uopće nije debil.

Možda idem predaleko u tumačenju, a možda to uopće nije važno.
Vjerujem da Emilov glas posreduje univerzalni glas, onaj koji obitava u svakome od nas, onaj koji bismo možda glasnije čuli da istodobno ne govorimo toliko, onaj koji smo zatrpali proizvodeći bujicu riječi kojom se branimo od dogovornog svijeta.
Svijeta u kojem žive normalni, prihvaćeni, socijalizirani i, ako hoćete, ukalupljeni.
Emil, dok šuti, ustvari govori prilično glasno: ne postoji propisani način osjećanja ili komuniciranja.
Postoji vaš i na njega imate pravo.

Učinite sebi dobro, prošećite do kioska i kupite ovaj roman.
Zapravo je nevjerojatno koliko mnogo možete dobiti iz knjižice koja košta koliko i tri kutije cigareta.

 
 
Paula Hawkins
Djevojka u vlaku
Ivana Smilović
Tri žene, jedna priča.
Bio bi to najkraći sažetak "Djevojke u vlaku", autorice Paule Hawkings, koja je prošle godine vladala top listama najčitanijih knjiga, a i ove godine ne silazi s njih.
Ovaj psihološki triler čita se u dahu i vjerojatno je zato osvojio mnoštvo čitatelja diljem svijeta.
Uskoro u kina stiže i film inspiriran knjigom, pa će biti zanimljivo vidjeti kako je ova kompleksna priča prenesena na male ekrane.

Iako je priča ispričana iz perspektiva tri žene, u središtu je ipak Rachel.
Njen život je ispao iz tračnica – razvedena je, pije, a izgubila je i posao.
Jedinu utjehu nalazi upravo na tračnicama, u vlaku, dok se vozi u London, glumeći da još uvijek radi i ima konce života u svojim rukama.
Ta bizarna rutina daje joj neki osjećaj sigurnosti, a ponajviše kada vlak stane na semaforima.
S tog mjesta pruža se pogled na njenu staru kuću u kojoj njen muž sada živi novi život, s ljubavnicom (sada već ženom) i djetetom.
No Rachel ne želi o tome razmišljati, već joj pogled konstantno luta prema drugoj kući u kojoj živi par s naoko savršenim životom.
Gledajući ih, Rachel smišlja njihovu priču i kroji njihove živote u svojoj glavi.
Zgodni, zaljubljeni i imućni, za nju predstavljaju kap nade u moru bespomoćnosti u kojem se našla.

No, kako to obično biva, ono što izgleda idealno daleko je od toga i Rachel će to otkriti na teži način.
Kada se par koji je svakodnevno promatrala nađe usred policijske istrage i na naslovnicama novina, njen život ponovno se počinje urušavati kao kula od karata.
Ne zbog razbijene iluzije, već činjenice da je i ona upletena u sve, ali ne zna kako! Crna rupa koja se stvorila u njenom sjećanju upravo je ono što je ključno da bi se razriješio slučaj, ali...
Rachel se nikako ne može sjetiti.
Ipak, to njenom životu na trenutak daje svrhu i ona daje sve od sebe da otkrije što se dogodilo kobne večeri kada su se sudarili životi tri protagonistice romana – Rachel, ljubavnice njenog supruga Anne i Megan, žene za koju je mislila da živi savršen život promatrajući je iz vlaka.

Ono što je toliko opijajuće u romanu su upravo te tri priče: tri naoko posve različite žene nose u sebi različite ožiljke i to ih čini sličnima.
Svaka ima svoje slabosti i svaka od njih ima osjećaj da gubi tlo pod nogama.
Njihove sudbine uvlače čitatelja sve dublje u knjigu, suosjećamo s njima, mrzimo ih, podržavamo ih i osuđujemo.


Rupa u sjećanju još je jedna "navlakuša" za okretanje stranica.
Dok se Rachel grčevito pokušava sjetiti što se dogodilo, kao da i mi s njom pokušavamo dozvati sjećanja, želimo otkriti što se zaista dogodilo, a pogotovo koja je njena uloga u događajima.
Dok je u početku doživljavamo kao jadnicu, ostavljenu ženu koja je jednostavno "pukla glavom", što dublje ulazimo u knjigu otkrivamo i da nije sve baš toliko jednostavno.

Knjiga je potresna.
Potresna jer donosi različite ljudske sudbine, sve mahom nesretne, kao i događaj koji polako, ali sigurno uništava sve osobe uključene u njega.
Taj val nesreće kao da nas potapa od početka do kraja knjige.
Želimo znati, a ipak ne želimo...
Svi strastveni čitatelji su se više puta susreli s osjećajem da žele što prije završiti knjigu, a kada se približe kraju, voljeli bi da ima barem još par stranica.
"Djevojka u vlaku" nije iznimka.
To je knjiga koja se guta, ali stvara mučninu u želucu.
Uči nas da ne osuđujemo bez da znamo cijelu priču, kao i da postoji toliko ljudskih sudbina koje utječu jednu na drugu.
Također nas uče da snizimo očekivanja iz bajki i da ne težimo onome "živjeli su sretno do kraja života", već da je luksuz u današnje vrijeme imati relativno miran dan u kojemu nemamo osjećaj da smo ispali iz tračnica...


 
 
Péter Gárdos
Groznica u zoru
Tanja Tolić
Išlo je na kišu tog ljetnog dana kad je otac Pétera Gárdosa, Miklós, doplovio u Švedsku.
Nepuna tri tjedna po završetku Velikoga rata.
U ustima više nije imao nijedan zub.
Izgubio ih je, možda, u nekom od peštanskih skloništa gdje su žbiri ubili boga u njemu.
Ili je to bilo tamo gdje je na žici sa stropa visjela samo jedna jedina gola žarulja, gdje ga je jedan od batinaša udario glačalom po licu.
Kako god bilo, zubi nisu bili najveći problem.

Miklós je bolovao od tuberkuloze.
Ostalo mu je šest mjeseci života, uvrh glave.

No već 7.
srpnja 1945.
godine bacio se na posao.
Švedski središnji ured za prihvat i registraciju izbjeglica dostavio mu je 117 imena i adresa, sve redom djevojaka starih do trideset godina, koje su bile smještene u Švedskoj, a porijeklom su iz mađarskog Debrecina ili njegove okolice.
Miklós je bio optimističan, usprkos onoj prognozi o svega šest mjeseci života.
Među tih 117 djevojaka, siguran je, naći će ljubav svojega života i oženiti se.

I tako počinje jedna od ne nužno najromantičnijih ljubavnih priča, ali svakako najnevjerojatnijih i najluckastijih.
Priča je istinita.
Poznati mađarski redatelj Péter Gárdos, koji je nedavno gostovao i u Hrvatskoj na Festivalu svjetske književnosti, čuo je za nju 1998.
godine od majke, nekoliko dana nakon što mu je umro otac.
Péter Gárdos znao je, naime, da su mu se roditelji upoznali nakon Drugog svjetskog rata, znao je i da su oboje, kao Židovi, prošli strahote konc-logora.
Bio je uvjeren kako se sudbina uplela u njihove živote u Švedskoj, gdje su oboje završili na oporavku nakon rata zahvaljujući Crvenom križu.

No hrpa pisama koje mu je majka dala nakon očeve smrti pokazala je da ljubav Gárdosovih nije bila ni posljedica sudbine, ni posljedica slučajnosti, nego čvrste odluke Miklósa Gárdosa da smrt, po drugi put, pobijedi ljubavlju.

Sredinom ljeta 1945.
godine upustio se u razgranatu korespondenciju s mladim Mađaricama.
Svakoj od njih poslao je pismo, skraćeno je glasilo ovako: "Ne znam poznajete li me iz Debrecina gdje sam, dok me domovina nije 'pozvala' u radnu službu, radio u Nezavisnim novinama, a otac mi je imao knjižaru u zgradi Biskupske palače.
Meni se po imenu i dobi čini da Vas odnekud poznajem, niste li i Vi možda stanovali u Gambrinisu?"

Miklós, naravno, besramno laže, jer ne poznaje nijednu od njih.
I većina djevojaka kojima je uputio pismo zna da Miklós besramno laže pa ga ignoriraju.
No njih osamnaest ipak je odgovorilo, među njima i redateljeva majka, stvarnim imenom Ágnes, u romanu nazvana Lili.
Miklós, providnosti li, odmah zna da je Lili ona prava, ali se svejedno, još mjesecima, nastavlja dopisivati s njih još devet, na računajući Lili.
Taj podatak je možda jedan od najšarmantnijih detalja "Groznice u zoru" (Fraktura, 2016.), ovog neobičnog romana i istoimenog filma.
Péter Gárdos roman je objavio lani, a potom snimio i film.


Priči svojih roditelja pristupio je na neuobičajeno vedar i humoran način, uopće ih ne štedi.
Pa tako i znamo da se Miklós dopisivao i s drugim ženama, da je jedna od tih nesretnica, Klára, došla u švedski kamp u kojem je Miklós bio smješten, s namjerom da se za njega uda.
U tom trenutku Miklós i Lili već su ozbiljno zagrijani jedno za drugo, planiraju se uskoro susresti.


Sad se privremeno moramo vratiti na one zube s početka.
Čim je Miklós stigao u kamp u Lärbro, posjetio ga je jedan zubar, uzeo mu otisak i u usta ugradio omanji metalurški kombinat, zubalo od viple.
E pa kad takav Miklós, s metalnim osmijehom i težak svega 47 kilograma, koliko se uspio "udebljati" otkako je oslobođen iz logora, stupi nogom na željezničku postaju u Eksjöu, gdje je u ženskom kampu smještena Lili, nju zaljubljenost trenutno prođe pa mu laže da je ona ustvari Lilina prijateljica.


Mimo toga, osamnaestogodišnjoj Lili dosta je rata, jedva je preživjela logor, pun joj je kufer biti Židovka, pa u trenutku kad ulazi u Švedsku laže o svom porijeklu, zataji ime svoje majke i tvrdi da je kršćanka.
Dapače, kad "preboli" Miklósove zube i odluči da ga ipak voli, i njega počne nagovarati da se prebaci na kršćanstvo.
Iako ju je suočio s pismima koja mu je dala, redateljeva majka tvrdi da to nije istina, zbog čega je Péter Gárdos u romanu promijenio njezino ime i djevojačko prezime.
Drugi je razlog, objašnjava u jednom intervjuu, što mu je otac bio mrtav kad je čitao pisma, nije mogao doznati kako se on osjećao u to poratno doba, pa je dio ovog biografskog romana neizbježno postao fikcija, izuzevši dijelove koje je prepisao iz pisama roditelja.

Kao što sam rekla, Péter Gárdos ne štedi svoje roditelje, ne uljepšava ovu priču.
Dirljivo otkriva koliko su se zavoljeli, ali revno bilježi i Liline sumnje i Miklósove "male" laži.
O njihovim godinama u logoru piše malo, svega pet, šest stranica.
Napominje da njegovi roditelji međusobno o tome nikad nisu razgovarali.
Oboje su, nekako prešutno, odlučili da su strahote koje su proživjeli ostale na mjestima s kojih su pobjegli.
Otac nikad nije pričao o tome kako je njegovao tifusare i spaljivao leševe svojih sunarodnjaka.
Majka nikad nije otkrila zašto je u logoru bila naga.

Čudesno, jer nema druge riječi, to dvoje mladih ljudi odabralo je živjeti i voljeti.
Nijedno od njih dvoje nije najboljeg zdravlja.
Miklós doslovce u očaj baca svojeg švedskog liječnika koji mu iz mjeseca u mjesec rendgenom snima pluća i svaki put iznova, obzirno, ponavlja dijagnozu – nije mu još ostalo mnogo vremena.
Taj liječnik, Lindholm, s tugom i stravom gleda na ljubav koja se rađa: Miklós i Lili, kako vrijeme odmiče, doslovce postaju ludi od ljubavi; ne dopuštaju da im na put stane ni birokratski aparat, ni jedan rabin koji ih proganja, ni jedna ljubomorna djevojka koja je uvjerena da je ta zaljubljenost opasna opsjena.


Ako ste ikad tražili dokaz da je ljubav (ponekad) svemoćna, Miklós i Lili su taj dokaz.
Jer ta je ljubav uspjela čak i ono što nije uspjelo medicini - zaliječiti i Miklósova pluća.

 
 
 
Tatjana Gromača
Bolest svijeta
Stanislava Nikolić Aras
Sami se ljubitelji književnosti raspoređuju u redove oko nekih knjiga.
Kao što bismo mogli upotrijebiti onu ofucanu podjelu ljudi na one koji vole Stonese i one koji preferiraju Beatlese, tako i u književnom ukusu postoje ljudi skloniji introspektivnim tekstovima gdje su stil i misao srž djela i one koji bez fabule i lika nikako ne mogu pohvatati nit.

Točno je da postoji nit u književnom djelu.
Ta nježna riječ koja povezuje sve dijelove svemira.
Negdje su niti čvrste, upletene i dobro vidljive, skoro kao konopci koji čvrsto drže siže na okupu, a negdje su niti svilene.

Često se stavljam u obranu književnosti satkanih od niti, možda baš jer mi se zagovaraoci čvrstih fabularnih veza doimaju kao slonovi u staklenoj bašti.
Skoro da bih rekla:  Joj, nemoj ti to čitati, sve ćeš polupati takvim načinom mišljenja i traženja logičnosti u tekstu sjekirom.

Možda sam svjesna nepravde koju ta "užad" nanosi "nitima" pa koristim svaku priliku za obranu organskog, prirodnog, introspektivnog teksta koji slijedi duh i automatizam zapisivanja temeljen na ritmu, na asocijaciji, osjećaju, stanju.

Hvala nebesima, imamo Virginiju Woolf koja je svojom književnošću duboko urezala prava romana struje misli i postavila na neoboriv tron legitimitet teksta bez fabule.

Dug uvod potaknut je čitanjem romana "Bolest svijeta" Tatjane Gromače.
To je roman temeljen na ispovjednom tonu žene koja svjedoči o vlastitim misaonim putanjama o svijetu, sebi i prilikama.
Na trenutke virtuozno uzdignut tekst, koji u fragmentima pruža užitak čitanja teško opisiv onima koji ga nikada nisu okusili.
Zbog tih trenutaka oprostili bi i neki niži let i poneku nategnutost da se cijela stvar ipak spoji jer očito je da se okvir oko ovog prediva ipak mora spojiti da se niti ne prošire u nedogled.

Na poleđini knjige piše da je "Bolest svijeta" terapeutski solilokvij, da se autorica ogoljava, nedvosmisleno progovara pretpostavljajući, predmnijevam, da autorica piše o sebi i apstrahirajući činjenicu da je u književnom djelu ustoličen lik koji može i ne mora biti potpuno ili djelomično fikcionaliziran, u svakom slučaju kreacija kao takva nije utemeljena na biološkoj činjenici autora kao takvog.

Ja sam prvo lice u "Bolesti svijeta" shvatila kao prvo lice lika.
I nisam vidjela autoricu koja progovara o svome pisanju, svojim sjećanjima na Poljsku, grad u kojemu živi, zvukovima, mislima o smrti, odgovornosti, stvarnome životu.
Ovo je roman refleksija koje pred nama postepeno ucrtavaju lik žene što  nosi svoje biće kroz okolnosti koje su je zadesile.
Nepretenciozno i iskreno štivo, terapeutsko za čitatelja, koliko i za autora (ako već tako piše).
Moram priznati da postoji neki prizvuk omalovažavanja u tom izrazu "terapeutski", kao da se hoće reći "jadniku nije dobro pa si pomaže pisanjem".
Ja, čitatelj, nemam problem s tim.
Ne vjerujem da je ikome dobro, smatram da je pad energije, optimizma i entuzijazma prirodno stanje duha i sretna sam kad mogu čitati o tim divnim niskim stanjima tako precizno i vješto zabilježenim linearnim iskazom u tekstu.
Glavno lice u tekstu je lik, a ne autor, inače bi "Bolest svijeta" bila publicistička vrsta, biografija ili nešto slično.

Tatjana Gromača detabuizira, ali ne neke društvene teme, nego konvencije o književnosti, nastavlja liniju organskog, neopterećenog književnog teksta, čita se s užitkom i sa zadovoljstvom joj se vraća.

Roman započinje rečenicom: "Moja stvarnost, koja me okružuje, mene toliko zapljuskuje iznutra, da mi od muke zbog toga, jer nemam načina ni mogućnosti da iz tog iskoračim, ispada kosa".


Kroz roman lik se hvata ukoštac s dvojbama, refleksijama i spoznajama te činjenicama svojih fizičkih reakcija na prilike.
Lamentira i o Bogu i o ljudskoj sudbini "snađi se, druže" u društvu.
Bilježeći promjene i atmosferu jeseni i grada sve do Nove godine, kada joj prestaje opadati kosa i javlja se optimizam iznenadnih svečanosti sunčanih blještavih dana, autorica iznosi fragmente o univerzalnim temama koje zaokupljaju pojedinca.

Tako da pratimo i prostor i vrijeme i lik i nit koja povezuje radnju.
Osjećam kao da stajem u obranu neke vrste pisma bez konkretnog razloga, možda zato što sam se isuviše poistovjetila s glavnim likom, ali nije li to onaj užitak koji u čitanju tražimo?


 
 
Kristina Gavran
Kiša u Indiji, ljeto u Berlinu
Tanja Tolić
Postoje knjige koje otvore prozor, one koje širom otvore vrata.
Neke otvore autora, neke i čitatelja.
Zbirka priča mlade dramatičarke i književnice Kristine Gavran "Kiša u Indiji, ljeto u Berlinu" (Disput, 2016.) sve otvara: propusna je, ali ne i šuplja, iz nje istječu rijeke emocija i brišu granicu između pisca i čitača.
Rijetka knjiga kojoj je biblioteka pogođena: Disput ju je objavio u sklopu edicije koju je nazvao "Žive slike".
To je knjizi glavna kvaliteta - natopljena je do te mjere živim slikama da čitatelj na licu osjeća i tu indijsku kišu i berlinsko ljetno sunce.
Sve je u ovoj knjizi naoko osobno i intimno, gotovo da je u pitanju dokumentaristička ili putopisna proza.
Ipak nije, jer Kristina Gavran (1987) mijenja spol svojih pripovjedača, državljanstvo, lice iz kojeg govore.
Ono što je možda bilo putopisno, provukla je kroz naraciju; ono što nije sama proživjela ili je izmislila, toliko je pounutrila da je postalo dio njezine osobne povijesti.
To je dokaz moći priče: netko nam je nešto ispričao u djetinjstvu, ali mi uporno tvrdimo da se to nama dogodilo.
Ujedno je to i dokaz talenta; čitajući ovaj mali dragulj nema gdje nisam bila.
Ja sam bila, iako me Kristina Gavran primila za ruku i odvela tamo riječima.
Strukturno je knjiga podijeljena u 18 priča.
Kristina Gavran posvetila ih je svima onima koji su s njom dijelili radost putovanja.
Sve su priče kratke, hvataju tu jednu živu sliku, uvijek čovjeka, slave ljudskost, nekad tek malene kretnje kojima se približavamo jedni drugima, ali iz tih majušnih činova ljubavi često se skriva nagovještaj dubokog odnosa, zdrave međuovisnosti, čežnje i brige...
U "Punom mjesec" upoznajemo Australku Zoe koja na tijelu nema nijedne dlačice, u "Anastaziji" jedan je mladić nekad volio jednu malu Ruskinju.
"Čaj" progovara o onim trenucima kad se zaljubimo u tuđe roditelje pa se sjetimo i svojih, "Najljepša kuća u kraju" dirljiva je zabilješka o tome kako nas posvoje neke obitelji i mi njih.
"Turizam mora umrijeti" duhovito poentira: "Samo te jedno molim, nemoj od zadnje rečenice napraviti poantu priče", pa zaigrana spisateljica u inat učini upravo to.
Brankica u "Pravdi" nikamo nije otputovala, ali se osvetila.
Priča "T.
T." bilježi jednu ljubav koja je mogla biti da nije bilo prevelike razlike u godinama, ali kad bolje razmislim - zapravo je bila, jer ljubav nije leći jedan pored drugog.
U "Bistrici" Kristina Gavran odaje počast trećoj generaciji, bakama, pa prelazi na zemlju u kojoj se kiša rađa, na Indiju.
Tina i Maja u "Nitko tu ne dolazi" biciklima odlaze u Vukovar, "Pripovjedač" nas teleportira u Casablancu i prerađuje poznatu priču o Bogu koji je stvorio pustinju pretvarajući laži u zrnca pijeska.
I tako do kraja: bubnja ta kiša promišljenih riječi po našim srcima, povremeno autorica do te mjere poentira, kao s Cigankom i mačetom, paprenjacima ili pustinjskom ružom, da vam prekine dah pa morate uzeti pauzu.
Potpuno suprotno od toga kako jedan junak opisuje junakinju koja ga zavodi terorizirajući ga blebetanjem - rečenice Kristine Gavran nisu ni nedorađene, ni nepromišljene, niti ih sipa nezaustavljivo.
"Kiša u Indiji, ljeto u Berlinu" i fizički je prelijepa knjiga.
To je već standard za Disput, pitam se često kako im to uspijeva u ovo doba krize koja nikako da završi.
U Disputovim knjigama nema tipfelera koji bodu u oči, tisak je vrhunski i uz to - kojeg li luksuza! - još dvobojan, knjiga ima tvrde korice, na naslovnicu je još lijepljena fotografija.
Ukratko, knjiga stvorena, ne proizvedena, za užitak čitanja.
Bit će vam vjerna pratiteljica ovo ljeto, možda i mnogih  ljeta.
Ja ću joj se sigurno vratiti: zamišljam kako je čitam na terasi, dok sjeverac donosi prve zvukove noći, a u knjizi škripe vlakovi, kuha se crni čaj s mlijekom, jedna zaljubljena žena u kutiju slaže kekse, a beba se smije Parizu.
Život teče s ovih stranica, Kristina Gavran je pisac koji će nam još mnogo dati.



 
 
Marijana Jelić
Kontesa Barica
Tanja Tolić
Bila jednom jedna kontesa Barica...
Čekaj! Nije bila kontesa! Nego što je bila? Pekarica i piljarica.
Piljarica? Zašto, prodavala je piljevinu? Peciva i piljevinu?! Ma kakvu piljevinu! Piljarica je žena koja prodaje hranu na tržnici.

Tako kreće zamišljeni razgovor između nekog djeteta i odrasle osobe, ili možda klinca i malo starije djevojčice, ili – zašto ne? – između dvije odrasle osobe koje i dalje vole čitati bajke.
Ljepota je priča što se one mogu čitati uvijek, bez obzira na godine ili stanje duše, a duhovita, informativna i nadasve šarmantna slikovnica "Kontesa Barica...
ili kako se živjelo prije tristo godina", autorice Snježane Husić i ilustratorice Marijane Jelić, u izdanju zagrebačke Planetopije, kao stvorena je da se s njom ušuškate pod neku dekicu ili zavalite ispod bora blizu plaže.

Snježani Husić i Marijani Jelić ovo nije jedina suradnja.
Već su me oduševile "Krilatim servisom", slikovnicom koja radnike prikazuje kao dobre anđele svakodnevice.
U Dušingradu oni rade i drugu smjenu, izglađuju nesporazume, grade povjerenje, popravljaju mostove prijateljstva i vraćaju osmijeh na lice.
U zemlji u kojoj se rad, nažalost, vrednuje sve manje, prava je divota pročitati – i sebi i djetetu – slikovnicu u kojoj se slavi marljivost, ističe važnost truda i zalaganja, u kojoj je svaki posao važan, a prema zaposlenicima se odnosi s poštovanjem.


"Kontesa Barica" na istom je tragu.
Snježana Husić, koja je diplomirala talijanistiku i komparativnu književnost, priču od početka postavlja u dijalog sa zamišljenim čitateljem koji je ravnopravni sudionik "bajke" pa pripovjedačicu neprestano – kao što to čine djeca i u stvarnom životu – prekida upadicama.
Pripovjedačica, dakle, pokušava ispričati priču o mladoj i bistroj grofici koja nije vjerovala u vještice, a onda su baš nju optužili da je strašna vještica i zatvorili je u kulu Dverce na zagrebačkom Gradecu.
Riječ je, naravno, o kontesi Neri Marije Jurić Zagorke, no "dijete" se buni i kaže da mu je puna kapa tih izmišljotina i da želi priču o pravoj kontesi Neri.
No ona nikad nije postojala, pa tako počinje priča o kontesi Barici.
Pardon, piljarici.

Život Barice Cindek dobro je dokumentiran u zagrebačkim arhivima, njih je uostalom koristila i sama Zagorka pišući "Gričku vješticu".
Barica je bila mlada, zgodna i koketna udovica i živjela je prije gotovo 300 godina, u prvoj polovici 18.
stoljeća.
Spretnoj Barici posao je dobro išao, itekako je bila iznimka za to doba u kojem žene jesu radile, ali rijetko samostalno.
Susjedi su joj bili zavidni na uspjehu, moćni gradski bilježnik Lacko Sale bio je pak bijesan jer je odbila njegovo udvaranje.
Odbijeni Lacko 1743.
namjestio joj je suđenje pod optužbom da je vještica, a zlobna konkurencija rado je posvjedočila da leti na metli.
No nema straha, slobodno čitajte slikovnicu djeci jer Barica nije nastradala, no kako se izvukla, to vam neću otkriti.
Sigurno je, međutim, da će se klincima svidjeti domišljati kraj.

Ilustratorica Marijana Jelić i ovdje se koristila lutkama, fotografijama i crtežima.
Osobno mi se jako sviđa što Barica nije tipična ljepotica ili se barem ne uklapa u ono što mi danas smatramo standardnom ljepotom.
Dobrodošla promjena od terora mršavosti, tankih nosića i nogu kao štapića, čime djecu inače zatrpavaju u Disneyjevim slikovnicama ili današnjim crtićima.
Pored toga, Marijana Jelić beskrajno je duhovita u svojim ilustracijama, pa se s djetetom možete zabavljati na nekoliko razina: osim tako da im čitate priču, možete i zajedno tražiti mrzovoljnog kokota s kaubojskim šeširom, miša koji juri na klupku konca, konje koji razgledavaju potkove ili svinje koje paradiraju u perikama.

Slikovnica je idealna za pametne, znatiželjne i netipične djevojčice i dječake, bilo da već jesu takvi, ili ih takvima želite odgojiti.
Barica je silno hrabra, marljiva i samostalna, a upravo to želimo svojoj djeci.
Nikakve princeze koje čekaju prinčeve ili kraljeviće koji gube dane! Pored toga, mali će pametnjakovići uživati u gomili podataka o tome kako se živjelo prije 300 godina.
Jeste li znali da su žene u Zagrebu i prije tri stoljeća mogle raditi kao građevinske radnice? Da su kovači bili automehaničari i vulkanizeri onoga vremena? U Baričino je vrijeme, recimo, prvi put u Zagrebu ustanovljen stalni poštanski dan, a 1706.
izgorjela je zagrebačka tiskara u kojoj su se tiskale novine na latinskom.
Pitate se kako se palila vatra bez upaljača i šibica? Trebao vam je trud ili užega.

Jako ćete zavoljeti Baricu, a tko zna, možda svojeg mališana napokon i uspijete uvjeriti da je ipak najzdravije jesti voće i povrće.


 
 
Alejandro Guillermo Roemmers
Povratak mladog princa
Mihaela Štefec
Iz pera argentinskog pjesnika i pisca Alejandra Guillerma Roemmersa izašao je (2011.) knjižuljak koji je prava mala riznica životnih poruka.
Prije čitanja, kad drži ovu knjigu pred sobom, čitatelj se može naći u velikoj dvojbi.
Naime, svima je vrlo dobro poznat, a većini i jako drag, "Mali princ" Antoinea de Saint Exuperyja.
Naslov i sažetak "Povratka mladog princa" ističu povezanost tih dviju priča.
Stoga se čitatelj može zapitati hoće li ova knjiga biti samo loša kopija "Maloga princa" ili ga ipak čeka nešto novo, lijepo, što Mali princ, odnosno sad već Mladi princ, ima poručiti nakon toliko godina.


Ipak, kad se krene s čitanjem, sve je jasnije da je "Povratak mladog princa" poput nadopune "Malog princa", nikako kopija, kao što piše i Paris Match: "Ova je knjiga neka vrst duhovne nadopune 'Malome princu', a ne njezin nastavak.
Podsjeća nas na vrijednosti o kojima smo učili kao djeca, vrijednosti koje nikada ne bismo smjeli izgubiti ni zaboraviti".

Priča počinje tako da glavni lik, pripovjedač, putuje pustinjom i naleti na momka koji leži uz cestu, on ga unese u svoj automobil, budući da je mladić spavao i nastavi s vožnjom.
Pošto se mladić budi, kreće razgovor uslijed kojega pripovjedač otkriva kako se radi upravo o Malome princu, kojega je i Avijatičar jednom davno sreo u pustinji.


Otkriva kako se Mladi princ vratio na Zemlju i napustio svoju ružu jer želi pronaći Avijatičara.
Naime, on mu je lagao kad mu je poklonio ovcu u kutiji jer, kako je kasnije po povratku na svoj asteroid saznao, ne postoji tako mala ovca...
Pripovjedač ga tješi i dijeli s njim svoju životnu mudrost, iskustvom stečenu, a Mladi princ aktivno primjenjuje te savjete u praksi i zapravo uči pripovjedača kako teorija ne vrijedi ništa bez prakse.


U konačnici, njih dvoje zajedno uče čitatelja umijeću življenja, bolje rečeno, podsjećaju ga na ono o čemu je pisao i Antoine de Saint Exupery, kako je ključ sreće ljubav, a sreća "nije toliko krajnji cilj do kojeg dolazimo, poput zadnje postaje vlaka, nego samo putovanje, to jest življenje".

Autor u ovome romanu daje odgovore na ključna životna pitanja i obrađuje teme kao što su ljubav, vjera, osjećaj krivnje, opraštanje, roditeljstvo/odgoj, sreća, strah, preuzimanje odgovornosti, prošlost, ljubav prema samome sebi itd.
Tako je ovaj roman i riznica citata, ali kako i Mladi princ pokazuje, teorija bez prakse je bezvrijedna.
U knjizi se nalaze smjernice za život, koje treba primijeniti, jer: "Stotine priručnika o umjetnosti ljubavi nisu ravni jednome poljupcu, ni stotine razgovora o ljubavi jednom činu ljubavi".

Roemmers o "Povratku mladog princa" kaže: "To je jednostavna i poetična priča kojom sam želio prenijeti čitateljima svoja vlastita iskustva i znanja.
Život shvaćam kao veliku priliku u kojoj je najvažniji osobni duhovni razvoj.
Želeći sačuvati svoju nevinost, čovjek se ponekad pita što učiniti kada se suoči s velikim nepravdama, nedaćama, izdajama...
Ovom knjigom pokušao sam ponuditi odgovore na neka od tih pitanja".

Alejandro Guillermo Roemmers, osim romana "Povratak mladog princa", objavio je i pjesničke zbirke "Sanjari, sanjajte", "Španjolska u meni" te "Izabrane pjesme".
Dobitnik je nagrade Pen-kluba Španjolske (2008.) te nagrade Miguel Hernández (2009.).
Potpredsjednik je Argentinske fundacije za pjesništvo te počasni potpredsjednik Američkog pjesničkog društva.


 
 
Ljudmila Ulicka
Iskreno vaš, Šurik
Magdalena Blažević
Ljudmila Ulicka jedna je od najpriznatijih prozaistica suvremene ruske književnosti.
Uz Ljudmilu Petruševsku i Svetlanu Aleksievič najznačajnije je ime koje u središte svog stvaralaštva stavlja običnog čovjeka, i to ne kao osamljenog, neovisnog pojedinca, nego kao čovjeka koji je dijelom obitelji i drugih, širih društvenih sustava.


Ulicka je rođena u Davlekanovu, Baškirija, 1943.
godine, a odrasla je u Moskvi gdje je diplomirala biologiju te radila u genetičkom laboratoriju.
Njezin je životni poziv bio logičan izbor jer je odrasla u obitelji znanstvenika.
Zbog pretipkavanja zabranjenog romana Leona Urisa "Egzodus" dobiva otkaz nakon čega počinje raditi u Židovskom muzičkom kazalištu te piše drame i scenarije za kazalište, radio i televiziju.
Književnim se radom publici predstavila prilično kasno, devedesetih, pripovijetkama koloritnih likova s dubokom psihološkom analizom.
Najznačajnija su joj djela: pripovijest "Sonječka", te romani "Medeja i njezina djeca", "Veseli sprovod", "Slučaj Kukocki", "Daniel Stein, prevoditelj" i "Iskreno vaš, Šurik".
Ovaj je posljednji objavljen 2004.
godine, a u Hrvatskoj se pojavio u Frakturinu izdanju krajem 2015.
godine, u prijevodu Igora Buljana.


"Iskreno vaš, Šurik" je roman o obitelji, o njezinoj evoluciji i pojedincu kojeg nose struje životnih okolnosti.
Iako je u središtu romana muškarac, Šurik Korn, ovo je roman koji govori više o ženi i muško-ženskim odnosima.
Šurik je prevoditelj, moderni (anti)Casanova koji na više mjesta u romanu zaključuje da je sve što muškarac može osjećati prema ženi, zapravo, sažaljenje! Spletom nesretnih okolnosti Šurik je dospio u obitelj bez muškaraca.
Njegova baka Elizaveta Ivanovna nema muža, samo kći Veru, Šurikovu majku, koja je ostala bez muža prije nego što je i postao njen.
Roman je svojevrsna obiteljska saga u kojoj je Ulicka u žižu stavila Šurika, muškarca okruženog ženama od kojih svaka traži ispunjenje želja, bilo seksualnih bilo onih koje podrazumijevaju njegovu potpunu posvećenost.
Šurika ženske zvijeri poput komada mesa trgaju na komadiće, svaka želi svoj dio i svoje vrijeme.
On je proizvod postsovjetske stvarnosti, naime, uloga muškarca odavno se izmijenila, on više ne treba biti vojnik i gorljivi domoljub.
Svoju životnu ulogu on treba tek otkriti.
Šurik je jedini muški aktivni lik priče, Ulicka je u maniru ženske suvremene proze uklonila muškarce sa scene, predstavila nam je samo jedan primjerak muškarca modernog doba koji se izgubio u pokušaju da pronađe svoj put.
Kroz sasvim jednostavnu fabulu, Ulicka je uspjela prokomentirati goruće društvene probleme ruskog čovjeka.
Ona stavlja pod znak pitanja uspostavljeni koncept žrtve i agresora u odnosu spolova.
Izgubljeni pojedinac, neostvarena uloga žene u modernom ruskom društvu, izmijenjena tradicionalna definicija obitelji temelji su na kojima Ulicka gradi svoju priču.


Obiteljske veze kod Ulicke ne uključuju samo krvne srodnike, što bi prema tradicionalnom shvaćanju bila obitelj.
Taj se koncept izmijenio jer ona sada postaje mogućnost izbora ili slučajnosti, što pokazuje primjer djevojčice Marije koja postaje dijelom Šurikove i Verine malene obitelji.
Izražena posesivnost jedna je od najjačih crta njezinih ženskih likova tako da odnosi majke i sina nisu posve zdravi.
Majka, kolegice, prijateljice, ljubavnice ga žele samo za sebe, a Šurik se ne opire, želi ispuniti sve želje i molbe.
On je zgodan, obrazovan, šarmantan muškarac koji je izvrsna prilika za produženje vrste.


Obiteljska druženja na blagdane, osobito Novu godinu, rezervirane su nakon bakine smrti za Veru i Šurika.
Oboje podjednako osjećaju zadovoljstvo intimne atmosfere koju svaki put pomuti dolazak Verine ili Šurikove kolegice koje od Šurika agresivno, ali daleko od Verinih očiju zahtijevaju seks i pažnju.
Smisao Nove godine upotpunjen je upravo Marijinim  dolaskom.
Djevojčica koja zapravo nije njihova Verinu je života dala dodatnu energiju.
Ona se u mislima ne pretvara da joj je Marija samo unuka, nego potajno želi da joj je majka, a Šurik otac.


Ulickini su likovi tragičari, pojedinci koji se nisu uspjeli ostvariti niti snaći u novim okolnostima.
Ipak, najveći tragičar među njima je Šurik.
U pokušaju da ispuni sve zahtjeve završava kao usamljeni sredovječni muškarac nesposoban za samostalni život.

Moskva kao grad postaje likom romana, kroz cijeli je tekst protkana nostalgija za ovim gradom u davno prošlom vremenu.
Ulicka evocira sjećanja detaljnim opisima najpoznatijih mjesta koja poput doma okupljaju svoje stanovnike… Dom, mjesto obitelji, utočište je u kojem se traži sigurnost, ali i u kojem se najbolje vide mane i problemi obiteljskog života.


Roman zadire u najintimniji prostor čovjeka, komplicirani ljubavni odnosi, nezdrava obiteljska atmosfera i nemogućnost čovjeka da pronađe svoj put u novonastalim okolnostima na koje nema utjecaja, temeljni su motivi ove opsežne i snažne proze.
Složenost obiteljskog života nerijetko reflektira složenost cjelokupnog sustava s čijom se bezizlaznošću jednostavno moraju pomiriti.

Nedostatak muških likova lako je uočljiv ne samo kod Ulicke nego i kod mnogih drugih suvremenih spisateljica.
Nije to samo stvar feminizma, izostavljanje muškaraca ili pretjerano negativni likovi ukazuju na dublje probleme društva koje s promjenama nije osiguralo i njihovu adaptaciju.
Suvremene spisateljice imaju posebnu moć da uoče posljedice i tragove velikih povijesnih priča na obične pojedince i male zajednice poput obitelji koje su bile izložene tolikim promjenama da se njihova definicija treba izmijeniti i u rječnicima.




 
 
Valent Pavlić
Evanesco
Tanja Tolić
"Dakle, sȃm sam na zemlji, nemam brata, nikoga tko mi je blizak, nemam prijatelja, nikakvo drugo društvo do sebe sama".
Tom rečenicom započeo je Jean-Jacques Rousseau svoje "Sanjarije usamljenog šetača", napisane između 1776.
i 1778.
godine, nikad dovršene.
Rousseauova knjiga podijeljenja je u deset poglavlja koje naziva "Šetnjama".
Zbirka priča "Evanesco" (Hena com, 2016.), u kojoj se na početku nalazi ovaj citat na francuskom jeziku, ne sastoji se od deset pripovijedaka nego devet, ali one bi se također mogle nazvati šetnjama, redom među ljudima koji – nestaju.

Naime, naziv "Evanesco" dolazi od latinskog glagola ēvānēscere, nestajati.
Ovo nije knjiga za djecu, no da njima viknete "Evanesco!", odmah bi znali da je riječ o čaroliji nestajanja koju je na satu Severusa Snapea prakticirao Harry Potter.
Oblik latinskog glagola koji autor Valent Pavlić koristi u naslovu svoje zbirke najavljuje da je u pitanju knjiga koja će vas udariti u želudac – mogla se zvati i "Nestajem".
Tako glasi prijevod na hrvatski.

U prvoj priči, "Nedodirljivost", nestali su dodiri, ljudski kontakt.
Pripovjedač Daniel, bijesan što je odbačen, poželio je postati taj koji će odbijati.
Odlučio je tjedan dana nikoga ne dodirnuti, pa mjesec, pa se sve to protegnulo na godinu.
Otuđenost ide toliko daleko da ne pristaje ni na slučajne dodire u mnoštvu.
Lako je zamisliti kakvu bi eksploziju žudnje tako usamljenom biću dodir mogao izazvati, jer Danielu dodirnuti, pretpostavljam, znači i vidjeti i priznati postojanje onog drugog.

U "Prepoznavanju" se u vlaku gledaju mladić i djevojka.
Ne poznaju se, ali si u mislima daju imena.
Ona njemu izgleda kao Andrea, lijepa je na način koji zahtijeva pažnju.
On njoj izgleda kao Michel, voljela bi da joj, recimo, baš s njim, uspije voditi razgovor u kojem će reći nešto inteligentno, ali ne i pretencizono; nešto duhovito, ali nipošto smiješno.
I ovdje se, s prvom prilikom otvorenog razgovora, u kojem se jedno nudi drugome, dogodi nestajanje.
Nestajanje mogućnosti da se možda dogodi ljubav.

"Skakač" je dječak koji se bojao mora, uglavnom zato što je slutio da je s njim sudbinski povezan i da se ta veza, kad se jednom uspostavi, više neće moći razvrgnuti.
Priča je ispričana kao bajka, zbiva se na otoku koji će uskoro mostom biti povezan s kopnom.
U „Čekaonici“ se čeka na ostvarenje dugogodišnjeg sna, ali Diana ubrzo otkriva da su snovi često privlačniji od stvarnosti.

U "Snu" gospodin Rever (od franc.
rever, sanjati) usne san koji ga duboko uplaši jer zvuči kao predskazanje.
Iako rob životnih navika, gospodin Rever odlučuje promijeniti rutinu, sve kako bi izbjegao ostvarenje sna, no iz noći u noć on se ponavlja i postaje sve detaljniji...
Priča "Potraga" vrti se oko jedne smrti i jedne fotografije na kojoj plavokosa djevojka, bez osmijeha, sama i zamišljena, mirno sjedi na stepenicama male kuće kao da nekoga čega.
 

U "Odsutnosti" Valent Pavlić vješto secira jedan intiman odnos, jednu noćnu i dnevnu smjenu koje se sastaju samo u pogledima, ali nikad u isto vrijeme.
"Oštrina" govori o starosti, rukama koje se tresu i jednoj britvi, "Zaborav"  zamišlja kako bi izgledao život kad bismo iz njega mogli izbrisati sva sjećanja koja nas tište ili nam nanose duboku bol.
 

Ukratko, riječ je o nevjerojatno zaokruženoj zbirci u kojoj autor u svakoj od priča vješto varira naslovnu temu, što je pravo malo čudo za hrvatsku književnost, i to iz nekoliko razloga.
Najprije, Valent Pavlić je debitant.
Ovo mu je prvo što je ikad napisao (i odmah objavio!), a iz njegova teksta progovara zreo pripovjedački glas, do te mjere jezično, stilski, formom i temom dotjeran da se čini kao da je u ovaj naš svijet upao iz paralelnog svemira u kojem se pisci rađaju mudri kao da im je osamdeset godina.


Pavlić je, naime, potpuno uvjerljiv i kad "koristi" glas dječaka i kad progovara iskustvom starca na samrti.
U stanju je uhvatiti krizu srednjih godina i dvojbe oko promašenosti života, zaviriti u glavu mlade djevojke, jasno naznačiti kako se osjeća par koji se voli, ali ga je umorio život ispod očekivanja.
Pritom, Pavlić je rođen 1985.
godine.
Imam objašnjenje za ovu pojavu: rekla bih, i namjerno koristim eufemizam, da život prema njemu nije bio blag.
U pitanju je autor koji, da se poslužim arhaizmom, ne piše tintom, nego vlastitom krvlju.


Pavlić je literarno čudo zbog još jedne stvari.
Kratka priča u suvremenoj je hrvatskoj književnosti posljednjih godina popularna forma, no nažalost produkcija nije bog zna kakve kvalitete.
Proteklih godina pročitala sam nekoliko zbirki priča domaćih autora i uglavnom sam bila razočarana.
Postaviti zahtjev pred mladog autora, osobito debitanta, da mu zbirka bude tematski zaokružena, nikako nije pošteno, jer mnogi od njih priče pišu i skupljaju godinama da bi mogli objaviti zbirku (uz "službeni" posao, što nimalo nije lako).


No problem je što mnoge od tih priča formalno uopće ne odgovaraju definiciji priče ili autor na njima nije dovoljno radio.
Mnogi od autora hrabro su zagazili u modernost, odbacujući klasičnu formu pripovijedanja, iako tome nisu dorasli.
Brojne od tih priča su potpuno besmislene, nažalost ništa ne govore i nikako ne dodiruju čitatelja.
Zamjetan je i mini-trend, kod dijela muških autora, u kojem na silu oponašaju omiljenog izraelskog kratkopričaša Etgara Kereta.

Kad je u pitanju Valent Pavlić, sve to možete zaboraviti.
Njegove su priče tako napisane kao da su "ispale" iz čitanke iz književnosti.
Dio toga sigurno treba pripisati njegovom obrazovanju: diplomirao je francuski jezik i književnost i povijest umjetnosti.
Iako je, po habitusu, klasični pripovjedač – dakle, slijedit će pravila narativa: uvesti vas u priču, dovesti do vrhunca, napraviti preokret i zaključiti – ne plaši se modernosti, pa će tako prva priča, po meni ujedno i najbolja, "Nedodirljivost", biti u potpunosti izgrađena oko jednog osjećaja, posvemašnje otuđenosti, do razine da osjećate da je glavni junak zapravo kažnjen izopćenjem.
Ako ste se ikad osjećali doista usamljeno, kao da vas nitko ne razumije i ne priznaje, bit će vam jasno o čemu Pavlić piše.

A piše tako da čitatelj ima osjećaj kao da mu guli kožu i struže po kostima.

To je smisao književnog stvaralaštva – otvoriti sebe da bi otvorio čitatelja.
Žao mi je, ali sve manje od toga nije dovoljno dobro.
A sve što nije dovoljno dobro bit će zaboravljeno za nekoliko godina.

Završit ću nastavkom citata Jean-Jacquesa Rousseaua s početka teksta, koji nije naveden u zbirci: "Onaj koji je među svim ljudima bio najobdareniji duhom i ljubavlju, izopćen je jednoglasnom odlukom.
Zar prolaznici ne pljuju na mene, umjesto da me pozdravljaju? Zar se cijela jedna generacija ne zabavlja time da me živog pokopa?" Umijeće pisanja otkriva se i u pravilnom odabiru nosećeg citata, i u tome da se zna kad treba staviti točku.

Ako postoji jedna zbirka priča koju trebate pročitati ove godine, onda je to "Evanesco".



 
 
Tena Štivičić
Tri zime
Tanja Tolić
Prva zima odmah vas tresne posred lica.
U studenom 1945.
godine Ruža dolazi drugu Marinku u kancelariju u kazalište.
Poslao je general da riješi stambeno pitanje.
Udata, s djetetom, nemaju gdje da žive, kaže.
Iza druga Marinka, uzdanice nove, socijalističke države, brdo je ključeva, ali baš brdo, metar visoko.
General je ključ za – ključ.
Odmah je sve jasno.
Drug kaže drugarici da bira, može uzeti bilo koji.
Ruža čita adrese s ceduljica, pa odabere jednu koju prepozna.
"Buržujski ukus, drugarice", kaže Marinko.

Tena Štivičić dobro lijepi šamare.

Nemam pojma kako je londonska publika čitala ovu dramu.
Na jednom mjestu autorica, iz pozicije svojeg alter-ega, kulturne gastarbajterice Alise Kos, ocu odgovara na pitanje o tome što kažu gore na ovaj naš ulazak u Europsku uniju: "Gdje gore? U Engleskoj? Ništa ne kažu, tata.
Uglavnom nemaju mišljenje o nama, znaš.
Osim kad je riječ o plažama.
I ratnim zločincima."
Zamišljam da publika u londonskom National Theatreu krajem 2014.
godine na premijeri drame bulji u smjeru pozornice i gleda te Hrvate i ponekog Bosanca, bivše partizane, ustaše, komunjare i domoljubne Hrvatine, PTSP-ovce i kriminalce pretvorene u poduzetnike, gradske šminkerice s umjetnim sisama i ostarjele austrougarske frajle u krinolinama kao neko pleme divljaka koje je Kolumbo dovukao iz Amerike na kastiljski dvor kraljice Izabele I., "da nauče govoriti".
Politički stavovi su nam kao pera na Indijančevoj glavi sa slike Eugenea Deverije; malo jači vjetar i sve se to raspuše.
Nismo zanosni kao Rusi koji kupuju nogometne klubove, nemamo tih para.
No, kad se razgrne ta politička kaljuža koja samo nama ima smisla, a pitanje je zapravo ima li i nama, jer i aktualnoj  vlasti nedostaje bazičnog razuma da se ogradi od, primjerice, veličanja ustaša barem uvjerljivo deklarativno kad već ne može iskreno, "Tri zime" su univerzalna priča o ženskim sudbama, razumljiva svakom dvoru, epohi i jeziku.
Pa je londonska publika "zanemarila" pera, a Tena Štivičić pobrala hvalospjeve kritike i uglednu nagradu Susan Smith Blackburn za 2015.
godinu za svoju dramu između 140 konkurentica.

Predstavu još nisam pogledala, čeka me karta za utorak, veselim joj se kao malo čemu.
Iz kazališta sam dugo izbivala, više iz lijenosti nego što sam imala razlog.
Vratio me "Čarobni brijeg" u režiji Janusza Kice i fantastična, živa gluma mladog Adriana Pezdirca; čarolija je bila tolika da sam, priznajem, jedva disala od uzbuđenja, kao dijete kad prvi put vidi pokretne lutke.
Te žive kazališne slike nastanjuju i ovu dramu, već u samom tekstu koji je Tena Štivičić osobno prevela s engleskog (dramu originalno nije pisala na materinskom jeziku).
Tekst je dotjeran do savršenstva, autorskog pisma ima čak i u didaskalijama; ni tamo se Tena Štivičić ne usteže od fine ironije koja prožima cijelu dramu.

"Tri zime" inspirirane su obiteljskom poviješću autorice: njezina je prabaka bila sluškinja u gospodskoj kući, izbačena je na ulicu kad je rodila izvanbračno dijete.
U drami ta prabaka postaje Monika Vinter, majka one Ruže s početka teksta.
Radnja je razdijeljena u scene u tri povijesno različita konteksta: sve se zbiva u zimu 1945., 1990.
i 2011.
godine.
Svakom zimom vlada nekoliko žena.
U zimu 1945.
upoznajemo bivšu sluškinju Moniku Vinter, neuku i uplašenu ženu; njezinu bivšu gazdaricu Karolinu Amruš, gospodsku kći koju su otac i brat tretirali kao imovinu; i Ružu Kralj, Monikinu kćer, drugaricu koja vjeruje u novu državu, u to da svatko ima napokon priliku sebi izgraditi bolji život.

U zimu 1990.
godine Karolina je još živa.
Preživjela je i oca ustašu i brata slabića, nova su joj obitelj u međuvremenu postali Kraljevi, pošteni bivši drugovi koji se nisu dobro snašli u prvobitnoj, hrvatskoj akumulaciji kapitala.
Ruže više nema, na njezinoj su poziciji sada kćeri Maša Kos i Dunja Dolinar.
Prva je pretjerano meka i popustljiva prema kćerima i suprugu, sluškinja druge generacije.
Sestra Dunja glođe gastarbajterski kruh u Njemačkoj, dobro joj ide, osim što joj je dosta muža Švabe, koji se odjednom – dok se drugi put u pedeset godina rađa nova država – počinje prisjećati da je Hrvat.
  

U zimu 2011.
pretvorba je odavno završila.
U duhu popularne hrvatske maksime – tko je jamio, jamio je – mlađa kći Kosovih, Lucija, sprema se na vlastitu "akumulaciju kapitala".
Krstila se, napravila veće sise, još se samo mora udati pa da Karolinina kuća, za čijih je par soba ključ davno dobila Ruža, napokon postane kuća Kraljevih i Kosovih.
Prigovara joj sestra Alisa, povratnica iz Londona, kojoj ta prodaja ne sjeda dobro, zabrinut je i ostatak obitelji koji je naivno vjerovao da su moral i ljudskost važniji od sigurnosti, pa su temeljito najebali u svim režimima i političkim sistemima.
 

Složena je to priča koja se proteže na gotovo stotinu godina kad se priroda i "Četvrta zima", dosad neobjavljena scena, ujedno nikad izvedena na pozornici, a koja se smije izvoditi samo uz autoričino dopuštenje.
Hrvatski izdavač Tene Štivičić, Hena com, dobio je ekskluzivno pravo prvi je objaviti u uknjižene "Tri zime", tiskane ove godine prigodno prije zagrebačke premijere.


Usprkos složenosti sudbina i brojnosti karaktera, Tena Štivičić maestralno, poput grčkog boga Krona, gospodari vremenom svoje tri zime, miješajući različite sekvence priča, pojačavajući napetost sve do katarze kraja, kad postane jasno tko je kome tko i koje su posljedice pojedinačnih, a koje kolektivnih zločina (zločin shvatite široko, ljude se može "ubijati" na tisuće maštovitih načina).
Možda nije slučajno što su i Kron i drama potekli iz kaosa – prvi iz bezdana iz kojeg je rođeno svjetlo, druga iz političkog bića ove zemlje.
Kron je često i Eon, vječno vrijeme; "Tri zime", malodušno, ne daju naslutiti da će među balkanskim divljacima ikad postati bolje.

Baš zbog tog neizbježnog defetizma, ženski likovi ovdje svijetle, kroz desetljeća.
Ove su žene lukave, iskrene, manipulativne, poštene, uvredljive i bezobrazne, hladne i izgaraju za životom.
One su te koje pokreću radnju, ne muškarci.
Muškarci su, svi osim Vlade Kosa i tragičnog Marka Horvata, ovdje rubni; oni su istinski divljaci koji negdje izvan pozornice, možda u garderobi dok čekaju da im se spomene ime, oštre noževe i pozivaju na rat.
Žene su te koje su zašile razlohane šavove, privezale djecu, zaposlile muževe, stavljale hranu na stol, pa i zabavljale generale ako je bilo potrebno.
Još ima generala na ovom svijetu koje treba zabavljati.

Jezik drame, a Tena Štivičić inzistira na govornom jeziku, pojačava dojam realiteta.
Slušajući/čitajući Mašu, Vladu, Dunju, Alisu, Luciju, Švabu, pa čak i Moniku i Karolinu, otkrivate da su to ljudi koje znate i poznajete.
Tako mi pričamo kad ne govorimo, to smo mi kad nas ne prikliješti (auto)cenzura.
  

Hrvatska će publika, tim više u svjetlu aktualnih političkih događanja, "Tri zime" neminovno doživjeti kao politički teatar, manje kao intimnu dramu.
I na premijeri u zagrebačkom HNK-u publiku je uglavnom činila oporba: što istaknuti pripadnici političkih stranaka koje su izgubile na zadnjim izborima, što prosječno hrvatsko građanstvo željno kulture koja se opire novoj ideološkoj revoluciji.
Teatar je utjeha, kultura je utjeha, više nego ikad, bože daj da preživi ova olovna vremena, jer i umjetnici moraju jesti.
Nadam se da sva pobuna neće svesti na one u egzilu, recimo u Londonu, gdje biju vlastite egzistencijalne bitke.




 
 
Đorđe Matić
Tajni život pjesama
Tanja Tolić
Nedjelju ujutro sigurno nije najbolje provoditi u guglanju Tuđmanova sprovoda.
Ne sjećam ga se.
Ne razumijem zašto ga se ne sjećam.
U tom trenutku već šest godina radim kao novinarka i urednica u državnom Vjesniku, naprosto je nemoguće da nemam baš nikakvo sjećanje na taj događaj.

A onda vidim datum.
Trinaesti prosinca 1999.
godine.
I shvatim zašto ga se ne sjećam.
Tih dana mi je umro djed s majčine strane.
Tihi čovjek kojeg jesam voljela.
Sad dok gledam fotografije pompoznog pogreba tog drugog djeda, tog najvažnijeg djeda i mnogima Oca, sjećam se svojih misli iz 1999., onoga što jesam zapamtila.
Koliko se mama muči da organizira sprovod jer je cijela zemlja opet stala zbog jednog čovjeka, ni u smrti nam nije dao mira, i koliko je smrt moga djeda - nevažnog, ali mnogo boljeg čovjeka – u totalu Hrvatske bila nebitna, kao da se i nije dogodila.
Koliko je djedova umrlo tih dana, a da su morali čekati da budu pokopani jer su Franjo Tuđman i njegova kamarila i tu imali prednost? Javno je pregazilo intimno, kao toliko mnogo puta u devedestima.

Zvuči užasno, hladna sam kao kamen, ali ja sam odahnula kad je umro i on, i godinu ranije Šušak.
Za mene zbilja vrijedi rečenica iz knjige eseja Đorđa Matića "Tajni život pjesama" (Antibarbarus, 2014.): "Zbogom, zaista.
Jer ništa od tebe neće ostati.
Ni od onih godina što odlaze s tobom, a što si nam ih uzeo – što smo ti ih sami dali".
 

Ako odlučite pročitati ovu knjigu, i vas će udariti „sjećanja“.
Ne otkrivam ništa novo, prošlost je ustvari konstrukt, istodobno i kreativan i destruktivan.
Kreativan u smislu da sami o sebi izmišljamo priče nanovo tumačeći činjenice izmjenom konteksta; destruktivan u smislu da svakim novim tumačenjem brišemo prethodno i još se više udaljavamo od onoga što je uistinu bilo, sve dok ne zaboravimo istinu.
U intimnim tumačenjima, to je ponekad blagotvoran proces jer omogućuje zaliječenje traumatskog događaja (kreativno tumačenje prošlosti ne mora biti laganje, može biti proširenje koje odraslom ja daje više slobode...), no u društvenim, javnim tumačenjima zaborav je često poguban.

Na prvoj razini čitanja "Tajnog života pjesama" šokirat ćete se koliko ste toga zaboravili iz devedesetih.
Uglavnom zato da biste preživjeli.

Ja sam, primjerice, zaboravila da se drugi album Arsena Dedića iz 90-ih godina trebao zvati "Ministarstvo straha", ali je taj naslov-citat zabranjen, pa je album o cenzuri izašao "u tišini, s tek pokojim, uglavnom tupim osvrtom, pod okljaštrenim, invalidnim imenom Ministarstvo, što pokazuje (...) o kakvom se paranoidnom vremenu radilo..." Zaboravila sam, srećom, teror tamburaša, neke stvari nisam znala, mnogih, otkrivam čitajući ovu knjigu od dvjestotinjak stranica, nisam bila ni svjesna.


Pjesnik i esejist Đorđe Matić, Zagrepčanin rođenjem, ove je eseje pisao pet godina.
Eseja je deset, podnaslovljeni su "hrvatska popularna muzika devedesetih", i predstavljaju za ovo područje u mnogo čemu jedinstven projekt.
(Razlog zašto o njima pišem dvije godine nakon objave je što sam tek nedavno doznala za knjigu, na autorovoj prvoj promociji u Hrvatskoj, nedavno u Zagrebu.) 

Najprije, ovo su doista eseji.
Koliko su rijetki u suvremenoj hrvatskoj literaturi, rijetki u smislu da autor razumije što je esej i zna ga napisati, pa tako nekoliko puta sve do knjige eseja, možda govori podatak da sam dosad ovdje recenzirala samo jednu knjigu eseja (Dario Grgić, "Romantika je roba iz uvoza").
Iako etimologija ove riječi otkriva da je riječ o pokušaju (franc.
essai: ogled, pokušaj), esej kad je dobro napisan nema nikakve veze s pokušajem, baš suprotno.
Zahtijeva erudiciju, promišljenost, kontrolu nad mislima gotovo nalik planiranju arhitekture ili, prigodnije ovoj knjizi, skladanju glazbe.
Esej može i ne mora biti književni.
Ovih deset nisu književni formom i temom, grubo bi ih mogli svrstati u publicistiku, površnije u muzičku kritiku, no ako književnost procjenjujemo kroz njezinu svrhu (kroz to što govori i čemu služi, a ona je primarno ipak odraz jednog jezika, naroda, kulture, civilizacije...), a ne formu, mogli bi proći i kao književni.
Jesu književni po funkciji.

Dakle, na prvoj razini ovo su eseji o glazbi.
Autor ih je vremenski omeđio, određujući sam sebi da će obraditi popularnu glazbu devedesetih.
Zašto? Vjerujem iz sasvim intimnih razloga.
Đorđe Matić bio je jedan od mladića koji početkom 90-ih, nakon odsluženja vojnog roka, nisu željeli u rat.
Alternativa je bila dezertirati i napustiti Hrvatsku, on je završio u Nizozemskoj gdje živi 23 godine.
Studirao je englesku i talijansku književnost, radi kao prevoditelj s engleskog na nizozemski i obratno, domaćim čitateljima je poznat kao urednik i koautor "Leksikona YU mitologije", ljubiteljima poezije kao autor uistinu sjajne zbirke "Lingua franca" (Prosvjeta, 2013.).

Dobar dio popularnih pjesama o kojima ovdje piše nije čuo direktno, ne u trenutku u kojem su nastale.
Do njega su dolazile posredno, u fragmentima, u jednom je intervjuu otkrio da je ponekad prijatelje koji su ga posjećivali u Nizozemskoj molio da mu otpjevaju refren ili par stihova.
Opsjednut je muzikom, iz meni nepoznatih razloga, no oni zapravo i nisu bitni za čitanje ove knjige: jasno je da su ove pjesme bile svojevrsne razglednice iz domovine, nažalost domovine koja ga je, kao i mnoge druge, odbacila.
Mogu zamisliti kako sklapa značenja iz tih par stihova, iz možda nagluhog pjevanja.
Mogu ga zamisliti i kako se čudi toj zaglušujućoj buci i često neukusu devedesetih.
Kako iz muzike konstruira domovinu koja  je uvjerena da se prvi put rađa, iako se zapravo (samo)konstruira.

Slušajući tu glazbu 90-ih, on je zapravo "slušao" i "čuo" što se tih godina zbivalo u domovini.
Iz nečeg naoko banalnog – popularne glazbe za koju obično smatramo da nema neku osobitu vrijednost – on je precizno "pročitao" tko smo bili mračnih devedesetih, kako smo živjeli i što smo skrivali.
Muzika nas je, slijedom toga i nimalo banalno, sve razotkrila, ne baš u najboljem svjetlu.
Koliko god da su ovo eseji, oni su ujedno i psihološki portreti nacije koja se tek rađala.
Matić je odabrao muzičare poput Arsena Dedića, Gibonnija, Stipišića starijeg, Pipsa i Rippera, Francija Blaškovića, klape Cambi, Miroslava Rusa, Tedija Spalata...
Na prvu neobičan odabir (gdje je onaj reprezentativni trash dance devedesetih?), ali te pjesme nisu izabrane samo zbog glazbe, nego i zbog teksta.
Logično, izabrao je one koje jesu nešto govorile.
Na prvoj razini, autor kritički analizira i vrednuje muziku tog doba, posebno tekstove.
Iz tekstova izrasta analiza društvenih okolnosti u kojima su nastale, jednostavno rečeno "o čemu se smjelo i moglo pjevati", kao i ono "o čemu se moralo šutjeti", a na trećoj razini se razotkriva sam autor.
U tom smislu, po širini i dubini koju zahvaćaju, ovo su (glazbeni) eseji anglosaksonskog tipa, moći će se čitati i za deset, dvadeset i više godina, dapače – što vremenska distanca bude dulja, njihova će vrijednost rasti, jer ovo nije samo "tajni život pjesama" nego i "skrivena povijest Hrvatske".
Za ovu vrstu uvida, kakvu Matić ima, nužna je distanca.
Kad ne pomaže vrijeme, kad ga nije dovoljno prošlo, onda je potrebna geografija, fizička udaljenost.

Što me vraća na tamburaše, na stvari koje nisam znala i kojih nisam bila svjesna.
Takva verzija regionalnog, slavonskog folkora, piše Matić u četvrtom eseju, nije postojala sama po sebi, "nego samo kao odgovor nevidljivoj, nespomenutoj drugoj strani i zvuku, kao protu-konstrukt, u nastojanju da se na mjestu nečega maknutog, nanovo stvori, inaugurira i promiče druga kultura, autentična, vlastita".
Apsurdno: izabrao si ovo kao najtipičnije svoje, a to isto ima i tamo, preko, piše.

Bitno je, nastavlja, zašto je taj zvuk izabran i što je poručivao.
Tamburaši su bila permanentna metafora – "niti jedan drugi zvuk nije mogao tako odražavati, niti je odražavao to vrijeme, od one prve strašne jeseni i sljedećih nekoliko, kad su najveća iskušenja, mrak i žrtve pale tamo odakle je zvuk sam dolazio".
I još: "I poslije kad je već sve bilo gotovo, njime se nastavilo kao nevidljivom emocionalnom ucjenom, kao trajnim podsjetnikom na žrtvu koja je podnesena u ime stvaranja cijelog kompleksa".
Sjetite se Škorine "Ne dirajte mi ravnicu", inače ultimativne pjesme lažnjaka, oružja manipulacije, jer Škoro ju je, otkrilo se, napisao davno prije nego je ravnica dirnuta – ne govori o prognanicima, nego gastarbajterima.
 

No ozbiljan je problem kad vlastiti identitet padne kao žrtva rađanja vlastite zemlje.
Pritom čak ne mislim na to tko smo bili prije, nije to više ni bitno.
Prema tim vremenima doista ne bismo trebali biti nostalgični, iz praktičnih razloga: prošla su, ne mogu se vratiti.
Identitet, međutim, nije trajno stanje, nije uklesan u kamenu; da bi čovjek doista bio slobodan, u velikoj mjeri mora biti fluidan.
To rađanje pojedinačnih identiteta, ta sloboda da se naprosto bude, tko god, pala je kao najveća žrtva devedesetih.
Đorđe Matić to dobro poentira na kraju jednog eseja citirajući Franza Kafku koji se obraća svojem prijatelju Maxu Brodu.
Ima li ipak nade u svemu tome? "O, nade ima dovoljno", odgovorio je s veselim očajem Kafka Brodu, "beskrajno mnogo nade.
Ali ne za nas." Još je, naime, sve neizvjesno.
Još je mrak.

Arsen Dedić, i esej o njemu, u tom je smislu amblematski primjer žrtve toga mraka.
Analizirajući tekstove popularnih pjesama devedesetih, Đorđe Matić je, čini mi se, ponegdje upisao više značenja nego što su te pjesme imale, što su glazbenici namjeravali ili bili sposobni reći.
No mislim da je to u ovoj vrsti dopušteno, uostalom Đorđe Matić je sam sebi prvi i idealni čitatelj: pisac uvijek primarno piše iz sebe i za sebe.
Njemu te pjesme to znače.
No, upisivao ili ne sadržaj kojega nema, u eseju o Arsenu u potpunosti je "pogodio".
Meni je to jedan od tri ne toliko najbolja, koliko najvažnija u  knjizi, uz onaj o Gibonniju i njegovu ocu, na što ću se vratiti.

U eseju o Arsenovoj muzici devedesetih krije se briljantan mikro-esej o ironiji.
Taj esej je krucijalan za prvi dio knjige, prva referentna točka čitave ideje knjige, koja ima svoj kontrapunkt na kraju, u eseju o Gibonnijevoj glazbi.
Neizbježno ću ga okljaštriti; naprosto je nemoguće da ga cijelog ovdje prenesem.
Generaciji devedesetih, postavlja hipotezu Matić, ironija je kao sredstvo dugo služila kao obrana od laži.
Kad god bismo udarili u mrak, ironizirali smo.
Ironija je prelazila u sarkazam, sarkazam je – svjesni smo toga, priznajmo – izrastao u ovoj zemlji u cinizam kao životni stav.
Sve dobro, lijepo i plemenito, ovdje se stavlja pod sumnju.
Ne vjerujemo mi više ni u što.

Matićevim riječima, ironija kao obrana od laži otišla je u drugu suprotnost, dotle da je na kraju pojela svaku mogućnost istine, objektivnog, a time, katastrofalno, i ljepote.
Ironija ne može biti trajno rješenje, jer po svojoj prirodi ne ulazi u konflikt.
Ona govori da nešto nije tako, ali pritom ne kaže niti zna reći što jest, ili kakvo bi moralo biti.
Konačno, ironija bez vjere, bez vrijednosti, bez moralnog principa je ništa.
    

Prelaskom u novi milenij stvari se ipak počinju mijenjati.
Ne jedan, piše Matić, nego tisuće ljudi, budili su se, izgleda, nevezano jedan od drugoga.
Godinama su nas plašili "barbarima" (u Tuđmanovoj retorici, unutarnjim i vanjskim neprijateljima, katastrofičarima i demagozima, crnim, zelenim i žutim vragovima...), kad gle, barbari ipak nisu došli.
Što ćemo sad bez barbara? Oni su ipak bili neko rješenje, citira autor velikog pjesnika Kavafisa.

Pa je počelo vrijeme, ako ne tišine, a onda barem tiše vrijeme.
"Tišine mogu biti različite: one skrivanja i srama, poraza i razočaranja ili, za neke, osjetljivije, samo znak dubokog umora: tu je tišina, obrnuto od očekivanog – jednaka ljudskosti." 

Jedan album, Gibonnijev "Mirakul" (2001), za autora "Tajnog života pjesama" dobro utjelovljuje taj početak razdoblja mira.
U osnovi, riječ je o eseju posvećenom ljubavi, onoj vrsti o kojoj se rijetko iskreno pjeva i piše, jer govoriti o braku – dok taj brak traje – znači riskirati povjerenje i intimu drugoga.
No taj esej treba shvatiti mnogo šire: već sama činjenica da se može opet pjevati o ljubavi, govori da je popustio teror javnog, da smijemo opet biti i pojedinci, a ne isključivo "Hrvati".
Da povučem paralelu s 2016.
godinom, smijemo i trebamo biti (i) hrvatski građani, ne (samo) Hrvatice i Hrvati (kako nam se naša predsjednica voli primarno obratiti jer namjerno ne želi razumjeti razliku etničke pripadnosti i državljanstva).


Gibonnijev "Mirakul" za autora predstavlja prekretnicu u smislu riješenosti da se pobijedi strah da se govori, ako ne uvijek direktno i transparentno, onda svakako bez ironije.
Uspjelo im je, naime, a mislim da nema potrebe naglašavati tko su (bili) oni: čovjek se zastidio svog "malog života" i svojih intimnosti, ali – kako će živjeti bez njih? Uspjelo im je podjednako agresivno i lukavo: "tako postavljeno da je čovjeku stvaralo čak i osjećaj krivice ako bi se upitao što je s njegovim vlastitim životom i onim svakodnevnim stvarima koje treba..." Politička stvarnost namršteno je gledala na intimu: te su potrebe bile sitne, neznatne i banalne, gotovo sramne spram drame koja se odvijala.

U cijeloj knjizi Đorđe Matić provlači, kao ključno, pitanje jezika.
U eseju o Gibonniju i njegovu ocu, to pitanje zaoštrava do vrhunca, kao što ga je i trebalo zaoštriti, a pjesme su, pokazalo se, dobar medij.
Naime, u devedesetima je možda i najveću štetu pretrpio jezik.
Sustavno je čišćen od onog drugog jezika; primjer apsurdnosti mjere je da su neki, ako su ikad i znali, zaboravili da u hrvatskom jeziku postoji pogodbena rečenica čiji je sastavni dio veznik da.
Jer veznik da ne može s prezentom, zna se, uvijek se zamjenjuje infinitivom.

"Duga i ustrajna zloupotreba riječi ostavila je za sobom jezičnu pustoš i nered koji se lako čuju.
Ljudi mucaju i zastajkuju, traže prave riječi kako bi rekli najjednostavnije stvari, poštapaju se tuđima, govore 'u navodnicima' (!), glume govor, uskaču u uloge, naročito kad dobiju prostor u javnom, afektiraju.
Uništeni jezik unosio je, po samoj svojoj logici, kaos i u misao, u čitanje, u razumijevanje i emocionalnu komunikaciju.
Kad takav zatrovani jezik uđe u privatnost i intimu, u ljubav, kao što uvijek mora prodrijeti – što onda?"

Ima rješenja.
Uvijek ima rješenja.

Jedno takvo rješenje je i ova knjiga.
Ona nije samo podrobna analiza toga kakvi smo bili, nije samo dobronamjerno ukazivanje na greške kako se one ne bi ponovile, ona je i podugačko ljubavno pismo domovini, a ljubavno pismo nije moguće napisati bez nade, vjere i, naravno, ljepote.

Da zaključim.
Eseji o Arsenu i Gibonniju dva su stupa ove knjige, najvažnije "bilješke".
Govore o svijetu između, mraku devedesetih – jer svijet prije ne postoji, zabranjen je, a možda i izbrisan – i svijetu poslije, nakon 2000-ih.
Prvi je svijet straha, a drugi svijet nade.
U prvom vlada buka javnoga, u drugi se vratila tišina intime.
U prvom se drži dah, u drugom se diše.
Ta Gibonnijeva pčela – kojoj su se mnogi smijali jer drži dah (U čemu ono? U žlici čaja ili meda?), dobra je metafora.
Da iskoristim jedan novinski naslov, pčela se inače brani, odupire umiranjem.
Gibonnijeva pčela iz pjesme "Libar" - simbolički, metaforički, hiperbolno, kako god želite - preživjela je baš zato što je bila sposobna dugo držati dah.


 
 
Vlado Martek
Pripremanje za poeziju
Mihaela Štefec
Kad se knjiga "Pripremanje za poeziju" uzme u ruke, na prvi se pogled može učiniti laganom, kratkom, lako čitljivom i razumljivom.
Stotinjak stranica izreka, citata i misli lako se pročita u jednome danu, čak u nekoliko sati.
Ipak, ona je puno kompleksnija nego što se čini.

Nije lako u nekoliko riječi opisati ovo djelo, a nije ni lako donijeti odluku o tome kome preporučiti, a kome ne ovu knjigu.
Ljubiteljima konceptualne umjetnosti zasigurno bi se svidjela.
Široj publici možda malo teže, jer ona voli priču, a ovdje priče nema, odnosno, priča je rascjepkana i prikaz je misli autora o umjetnosti, a on sam za sebe kaže: "Ja triput godišnje mijenjam mišljenje o poeziji".

Kako piše na koricama Algoritmova izdanja "Pripremanja za poeziju", Vlado je Martek "živi klasik naše konceptualne umjetnosti", što je jasno i kad se (pro)čita ova knjiga, ako je čitatelj upoznat s ovim oblikom umjetnosti, odnosno književnosti.
Ako mu nije poznat, evo kratkoga pojašnjenja.
Klaić u svome Rječniku stranih riječi koncept definira kao "nacrt pismenog sastavka ili govora; sastavak koji nije prepisan u čisto" ili "pojam, zamisao, mišljenje".
Tako je bitna odrednica konceptualne umjetnosti potiskivanje izvedbe umjetničkog djela u drugi plan.
U prvom su planu koncept (nacrt) i zamisao na kojoj djelo počiva.
Djelo je sastavljeno od skica, zapisa i tekstova koji čitatelja žele potaknuti na složenije misaone procese te ga duhovno-emotivno ili društveno-političko angažirati i osvijestiti.

Dakle, "Pripremanje za poeziju" pravi je primjer konceptuale.
Knjiga je podijeljena na četiri dijela - Uvod: Pripremanje za poeziju, Slogani, parole, predpjesme, Aproprijacija te Rent á poet.
Ti su dijelovi sastavljeni od citata, kratkih misli o poeziji, predpoeziji, pisanju, pjesnicima, umjetnosti, komunikaciji, posebno neverbalnoj, a zajedno čine jednu pripremu za poeziju, koja se ni ne mora realizirati u jedno cjelovito djelo, ali može.


Martek sam sebe naziva predpjesnikom, a svoje djelo predpoezijom.
Ovih se pojmova dotiče i u knjizi: "Praksa predpoezije sastoji se od oduzimanja dan za danom" ili "Predpjesnik jednom rukom piše, drugom briše".
Tako je i ovo djelo samo "pripremanje", ne "poezija".
Na početku knjige piše: "Sve je priprema, ostalo je pesimizam".
Bit je u pripremi, u ideji, ne u konačnoj realizaciji.
Ipak, koliko god ovo djelo bila "samo priprema", u konačnici tvori jednu cjelinu, čiju poruku svaki čitatelj iščitava sam.

Vlado Martek konceptualni je umjetnik, pjesnik, esejist i slikar.
Bavio se raznim oblicima umjetnosti – vizualnom i konkretnom poezijom, tzv.
predpoezijom, konceptualizmom, akcionalizmom, umjetničkim knjigama, raznim oblicima slikarske i kiparske umjetnosti i dr.
Svojim je radovima sudjelovao na izložbama u Beču i Lyonu, samostalno izlagao u Berlinu, Pragu, Parizu i dr., a 2008.
u Zagrebu je održana njegova retrospektivna izložba pod imenom "Vlado Martek 1972-2007".


Dosad mu je objavljeno dvanaest knjiga – zbirke poezije, zbirke tekstova i insceniranih fotografija, knjige eseja o suvremenoj umjetnosti, dva izdanja koautorskih mapa.
Neki su od naslova: "Akcije pisanja: bol u tekstu", "Volim čitati poeziju", "Pazi oštri tekstovi" i "Predpoezija".
Martek je član Društva hrvatskih književnika (DHK) i Hrvatskog društva likovnih umjetnika (HDLU).



 
 
Rumena Bužarovska
Moj muž
Magdalena Blažević
Nova zbirka pripovijedaka makedonske spisateljice Rumene Bužarovske privlačna naslova "Moj muž" objavljena je na hrvatskom jeziku u VBZ-ovu izdanju 2016.
godine, a prethodile su joj "Žvrljotine" (2007.) i "Osmica" (2010.) koja je na hrvatskom jeziku objavljena u veljači 2015.
godine u nakladi Algoritam.


Rumena Bužarovska rođena je u Skoplju 1981.
godine, radi na Filološkom fakultetu kao docentica američke književnosti te se bavi književnim prevođenjem.
Do sada je na makedonski jezik prevela djela J.
M.
Coetzeeja, L.
Carrolla te T.
Capotea.
Napisala je i studiju o humoru u suvremenoj američkoj književnosti – "Što je smiješno: teorije humora primijenjene na kratku priču".

Kao što to čini i u "Osmici" Bužarovska zbirkom "Moj muž" čitateljima servira ljudsku svakodnevicu.
Ovi su ulomci života ispričani s dozom hladnoće i odstojanja kao da kažu da tako mora biti, ništa se ne može učiniti.
Pripovjedačice, vrlo različite udane žene u prvom, intimnom licu, progovaraju o bračnom zajedništvu, težini prihvaćanja muškarca koji je doživio promjene i koji se sam bori s promjenama vlastitog tijela, nevjeri, širim obiteljskim odnosima, osjećaju krivnje i dimenzijama ljudske prirode.


Bužarovska se tematsko-motivskom linijom savršeno uklopila u suvremene tokove ženske proze sklone da zadire u odnose muškarca i žene otkrivajući evoluciju takva odnosa.
Takva evolucija se odnosi isključivo na pojedinačni odnos muškarca i žene koji započinje prvim izlaskom ili seksom, nikako u širem društvenom kontekstu jer ljubavnički odnosi muškarca i žene često prate ustaljene obrasce.
U ovakvoj nam je naraciji žena, dakako, bliža zbog pripovijedanja u prvom licu koje se u književnoj teoriji najčešće smatra nepouzdanim jer čujemo samo jednu stranu priče, ali Bužarovska je ovakvim postupkom uspjela izvući na površinu goruće probleme bračne svakodnevice.
U ovom kolažu života Bužarovska ne moralizira, ona britkom ironijom i povremeno humorom iscrtava pojedince koji se bore svaki sa svojim demonima.


Širi se društveni kontekst uočava u smislu profesija kojima se muškarci iz priča bave, nametnutih normi i očekivanja koja iz njih proizilaze.
Uzročno-posljedične veze pojedinca najčešće dovode tamo gdje ne želi biti - neosjetljiva majka koja jednostavno ne voli svoje dijete, dobila ga je logičnim slijedom događaja, žena koja postaje ljubavnicom samo tako jer je bila takva prilika ili majka/supruga koja gubi dijete zbog muževe neosjetljivosti, laganja ili odluke da napravi ajvar!? Teško je tu naći pravog krivca.
Iako je Bužarovska muškarca i muža stavila pod lupu dogodilo se zapravo da je puno više rekla o ženi, supruzi, majci, prijateljici, ljubavnici...
Sigurna sam da će čitatelji osjetiti svojevrstan poraz u trenutku kada se identificiraju s likovima zbirke ili s nekom od njihovih osobina.
Neupakirana istina teško da će promašiti metu.


Jezik kojim piše Bužarovska je jednostavan, čitak.
U vrlo je ekonomičan prostor uspjela smjestiti velike drame običnih ljudi koji se koprcaju u kaljuži svakodnevice.
Uspješna ili neuspješna borba s društvom, bračnim partnerom i naposlijetku sa samim sobom temelj je na kojem Bužarovska gradi pojedinačne životne priče.


Jedanaest pripovijedaka zbirke "Moj muž" ne priznaju tabue, Bužarovska je ogolila i svoje likove i nas te pokazala što se krije u dubinama ženske duše i čovjeka uopće.



 
 
A.
Saška Mutić 
Dovoljno dobra
Tanja Tolić
Danas to zvuči kao znanstvena fantastika: roman Branislava Glumca, kultna "Zagrepčanka", prvi put objavljena prije više od četrdeset godina, 1974., prodana je u više od 120 tisuća primjeraka! Prosječne naklade knjiga domaćih autora posljednjih su godina bliže 500 primjeraka, a ako se tiskaju u tisuću primjeraka, pa još i prodaju, praktički dobiju status bestselera.
"Zagrepčanka" je, kako je sam Glumac otkrio u intervjuu Željku Ivanjeku prije tri godina, imala turbulentan početak: rukopis bez točaka i zareza, dakle i bez velikog slova, bio je šokantan, neobjavljiv, pa je u ladici urednika u izdavačkoj kući Mladost, Ota Šolca, čamio dvije godine.
Tek kad ju je Krleža u cijelosti objavio u časopisu Jugoslavenske akademije znanosti i umjetnosti, Forumu, Šolc ju je izvadio iz ladice i objavio kao knjigu.

Rukopis nije bio šokantan samo zato što nije imao nijedne interpunkcije, problem je bila i tema, u najmanju ruku škakljiva.
Glavna junakinja Marijana pripadnica je zlatne zagrebačke mladeži u doba socijalizma, pristojno rečeno eskort dama sa stopostotnim vlasništvom svojeg "malog obrta".
Nema svodnika, ali seksualne usluge naplaćuje zagrebačkim uglednicima koji su daleko stariji od nje i uglavnom prijatelji i poznanici njezina oca, šefa ginekološke klinike.
Subverzivno i radikalno, osobito u trenutku kad Marijana dolazi ocu da joj napravi abortus.

U te cipele hrabro je ušla A.
Saška Mutić (1970), koja je u Americi diplomirala fotografiju i afirmirala se u području dizajna, fotografije i vizualne umjetnosti.
Saška Mutić napisala je, naime, nastavak "Zagrepčanke" pod nazivom "Dovoljno dobra" koji je u veljači ove godine objavila zagrebačka Hena com.
Jedinstven slučaj i u svjetskim razmjerima, a kamoli u hrvatskoj književnosti: pisac originalnog djela Branislav Glumac živ je i zdrav i autorici je dao dopuštenje da napiše nastavak, njoj debitantski roman.

Priča ide ovako: prije nekoliko godina Saška Mutić upoznala je Branislava Glumca i našla se, kako sama piše u opasci na početku knjige, u (ne)prilici da "Zagrepčanku" prevede na engleski jezik.
"Sam proces prijevoda iziskuje posebno seciranje teksta, stila, forme, te autorovih prikrivenih poruka.
Paradoksalno, promišljanje 'Zagrepčanke' na drugom jeziku dalo mi je priliku priču sagledati iz drugog kuta", objašnjava.


"Zagrepčanka" ju je, priznaje, opsjedala gotovo trideset godina.
Isto toliko joj je trebalo i da shvati razloge te opsjednutosti.
Ne navodi koji su to razlozi, ali spominje kako su njezine molekule boli, iako autoričina životna priča ne nalikuje Marijaninoj, zapravo jednake molekulama boli glavne junakinje.
Dirljivo je čitati kako je u procesu razrješavanja teške sudbine glavne junakinje, autorica liječila i vlastitu anksioznost, depresiju i nesigurnost.
Spašavanje Marijane od mračne sudbine postalo je i spašavanje nje same.

I tako je Saška Mutić odlučila Zagrepčanku Marijanu izvaditi iz metaforičkoga groba, u kojem je junakinja provela četrdeset godina.
Kad ga je autorica damski upitala za pravo, Branislav Glumac džentlmenski je odgovorio: "Pište, ako vas pali duboka, nepatvorena potreba".
On sam nikad nije imao želju napisati nastavak, pa je Marijana sve ove godine ostala u limbu.
Tekst Saške Mutić čini mu se, piše na poleđini knjige, nekako poznatim, a ipak udaljenim i novim.
Osjeća se pomalo nelagodno, no i dobro.
Knjige, pokazalo se, doista imaju vlastitu sudbinu.

Saška Mutić, u to nema sumnje, primarno je bila predana čitateljica, što je uvijek dobra preporuka da se postane pisac.
Originalnoj priči "Zagrepčanke" pristupila je s pažnjom i ljubavlju, poštovala je glavno stilsko određenje pa je i nastavak "Dovoljno dobra" napisan kao neprekinuti niz misli i osjećaja, bez ijedne točke, zareza i velikoga slova.
Može se čitati i ako niste pročitali "Zagrepčanku" jer sve glavne fabularne odrednice su tu: kao u brzoj skici (ipak se autorica godinama izražavala u sferi vizualnog), doznajemo i za dugogodišnjeg Marijanina ljubavnika Luju i za ljubav njezina života, Vanju.


Različita je Marijanina sudbina: Branislav Glumac na kraju romana zakopava je duboko u beznadnost i ostavlja je tamo zauvijek, bez namjere da je reinkarnira.
Saška Mutić tu preljubnicu, proždrljivicu, rasipnicu, nasilnu, žestoko ljutu i suicidalnu ženu vadi iz svih osam krugova pakla i smješta u realno vrijeme.
Evo nas četrdeset godina poslije, Marijana je sad u šezdesetima, u dugogodišnjem braku s Davorom, ima dvoje odrasle djece – kćer Ivu koja živi u Londonu i sina Marka koji se godinama bori s ovisnošću.
Lucian Majlender Lujo je umro, a na pogrebu, gdje izvede histeričnu scenu, Marijana ponovno susreće Vanju, socijalističkog radnika, nekadašnjeg slagara u tiskari Vjesnik...

Tematski, roman "Dovoljno dobra" zapravo je arhetipska priča o preobrazbi – jedna će nesretna žena postati ako ne sretna, a onda dovoljno dobra, a autorica se pritom simbolički i praktično koristi alatima suvremene psihoterapije.
Marijana je, naime, psihijatrica, ali i sama odlazi kolegi psihijatriju doktoru Novaku.
Zgodno rješenje, jer ga podupire forma: proza bez interpunkcija doslovce nalikuje dugačkom monologu, mjestimično i solilokviju.
Kraj je predvidljiv i očekivan, no autorica ionako nije imala većih ambicija: odmah u uvodnim napomenama otkriva čitatelju da joj je plan spasiti "grešnicu".
Željela je dokazati da "naši urođeni otpori nisu nepremostivi, odnosno da je čovjek prestar za promjene tek kad je fizički mrtav".

U tome je svakako uspjela.
Marijana kao žena od šezdesetak godina uvjerljiv je lik, psihološki je dobro portretirana, njezina preobrazba ide logičnim putem (na čemu autorica na kraju zahvaljuje liječnici Sanji Janović), njezin spas je na kraju čak i inspirativan.
Ne znam je li to autorici bila namjera, ali iz ove se knjige može ponešto i (životno) naučiti, u najmanju ruku kako organizirati pohranjena sjećanja i kako naučiti prednost dati lijepom, a ne uvijek bolnom i mučnom, što nam često nameće osjećaj krivnje.

Meni je osobno problem to što Marijana nije ona ista Marijana.
Iako su im biografski podaci identični, kontekst sudbina je toliko različit da će vatrenim poklonicima originalne "Zagrepčanke" ovo ipak biti neobično štivo.
No ja za Marijanu nikad nisam bila emotivno vezana, knjigu sam čitala na razini mini-skandala, onako kako je uostalom i bila percipirana prije više desetljeća.
U međuvremenu, ono što je nekad bio skandal, danas je norma: to što se Marijana ševi za lovu ili poklone više nikoga ne može šokirati, nego eventualno izazvati simpatije i lagani podsmijeh prema nekom davnom čitatelju čistuncu! Umro je i socijalizam, a s njim i (auto)cenzura, zlatna mladež danas praši po narodnjačkim krugovima, svijet, pa i Zagreb, pun je raznih Marijana, iako sumnjam da se "štancaju" za lovu iz obijesti, prije da popune sirotinjski studentski budžet...

Voljela bih, međutim, znati što na svoju staračku sudbinu kaže stvarna Marijana, kad smo kod toga - kako je reagirala na prvi roman? Branislav Glumac u istom onom intervjuu s početka ovoga teksta priznao je da ga je za lik Marijane inspirirala realna osoba koja je i danas živa.
U doba kad su se sreli, imala je 18 godina, a Glumac je bio prvi put sretno razveden, "raženjen čovjek od 28 godina".
"Ona je kao maturantica pobjegla od svoje mame i došla živjeti k meni, iako me njena mama jako voljela.
Tada nisam imao posrane hrabrosti da je oženim, jer sam izašao sav izranjavan i ožiljčen iz jednog braka, pa nisam htio uletjeti u drugi", pojasnio je.


Kako god, "Zagrepčanka" je Glumca, prema njegovom priznanju, prehranila i proslavila.
Osim što je prodana u 120.000 primjeraka, igrala je četiri sezone u HNK, po njoj je snimljen film, prevedena je na četiri jezika.
Znam, zvuči kao znanstvena fantastika, ali isto želim i "Dovoljno dobroj" Saške Mutić.



 
 
Ivica Ivanišević
Otpusno pismo
Tanja Tolić
od: Tanja Tolić tanja@najboljeknjige.com
za: Irena Veršić Rimac irena.versic-rimac@gmail.com, Ignjat Jahoda ignjat.jahoda@gmail.com
datum: 7.
travnja 2016.
18:30
predmet: Otpusno pismo



Dragi Irena i Ignjate,
oprostite što vam ovako upadam u privatnu komunikaciju.
Vi mene ne poznajete, ali meni se čini kao da ja vas znam cijeli život.
Prošlu noć dugo nisam mogla zaspati.
Srce mi je tuklo, jer sad sve znam.
Znam kako ste se sastali nakon trideset godina razdvojenosti i znam kako je sve završilo.
Ne, nisam s vama prije trideset godina išla u srednju školu, niti sam krajem travnja prošle godine dobila Irenin mail kojim pokušava okupiti razred za proslavu godišnjice mature.
Nisam jedna od vas dvadeset i devetero maturanata Centra za odgoj i obrazovanje u kulturi iz 1985.
i, kad smo već kod toga, prvi put čujem za usmjerenje "organizator u djelatnostima kulture".
Ali, hej, bez osude, ja sam nakon završene srednje postala "laborant u fizici".
Kad ste vi slavili maturu, ja sam imala deset godina.
Ne bih vas tada razumjela.
Ne bih ni deset godina kasnije, u mojim dvadesetima.
Ali sad sam zašla u četrdesete, i sve mi je dobro jasno.
Između četrdeset i pedeset nema neke bitne razlike: godišnjice jednako rastužuju i uznemiruju, i u Zagrebu i u Splitu pojednako se organiziraju u osrednjim restoranima i kafićima.
Nekad ima pršuta i sira, nekad nema.
Uvijek ima jeftinog vina i, oprostite, jeftinih životnih priča.
U ponoć, kad smo svi već pripiti, zaboravimo da smo u međuvremenu odrasli pa prepričavamo svoje živote kao iskrena i blesava djeca: čudimo se tome što smo postali, priznajemo bez stida razvode, ljubavne brodolome i roditeljske podbačaje, možda se sjetimo da smo u onog tipa preko puta nekad bili zaljubljeni i pitamo se kad je taj proćelavi, neduhoviti gospodin  zaposjeo tijelo glavnog frajeru u razredu.
Je li oduvijek u njemu bio? Ili te život pregazi?
To sam prvo pomislila kad sam krenula čitati vaša pisma.
Gle, kakav klišej, duhovit doduše - eto njih dvoje, pišu si nakon tri desetljeća, napala ih kriza srednjih godina, sad će si od života napraviti sranje, osobito ona jer je u braku i ima dvoje djece.
Za njega još ne znam, jer se skriva, ali i to je tako tipično: ona ga snubi, napadnuta (podgrijanim) osjećajima, on migolji, dobro svjestan (loših) sjećanja.
Sigurno i on ima ženu i djecu.
Jednom su bili zaljubljeni pa misle - razočarani životom - da se mladenačka ljubav može konzervirati, kao vremenska kapsula, i s jednakim učinkom popiti kad te napadne sredovječnost.
Ali vraga...
Ignjate, prokletniče, napao si je bezobrazno i neopravdano, zavidan na njezinu uspjehu! Što smeta što je postala kirurginja, nisu svi liječnici isti! Baš si seljak - tko kaže da svi doktori imaju natrpane kućne barove skupim pićima, a zidove okićene ružnim slikama? Ali skužila sam te, prije Irene.
Ti u toj svojoj Nizozemskoj zapravo nemaš ništa: razveden, bez djece, vlasnik staretinarnice u Amsterdamu, previše piješ i još si - iz kukavičluka, da iz kukavičluka! - morao promijeniti ime.
Irena, Irena, Irena...
Žena sam, ali što je previše, previše je.
Oprosti, ali Ignjat je u pravu.
Ne znam kako bih ti to drukčije rekla: nastaviš li ovako, sama ćeš si sjebati život! Imaš muža, dvoje djece, Ignjat bi nekako i mogao donijeti odluku u ime vas dvoje, ali zaista nije njegovo da odluči za vas četvero.
Dosadna si i patetična s tim svojim: "Želim da mi kažeš - Moram te vidjeti, Irena." Ideš mi na živce kad brojiš kilometre između vas: zračnih 1086,71, a cestovnih 1325,62.
Čekaj malo! Što? Ti si njega sprašila dvjema ledenim rečenicama to ljeto prije nego će u vojsku i spustila mu slušalicu? Zbilja, ženska glavo, zbilja?! Dobro ti je napisao: ima li ljepšeg izraza ljubavi od radosnog pristajanja na godinu ili dvije vojnog zatvora u Nišu jer ti misliš da bi bilo strašno romantično da je utekao iz Kuršumlije i došao tebi u Zagreb gdje si studirala.
I ne sviđa mi se što stalno gadiš tog svojeg muža, Rimca.
Odnos čini dvoje ljudi, znaš.
E, jebemu mater...
(Što se bunite, i vi psujete u pismima!) Sad mi je jasno...
Da razumijem...
Kakav usrani nesporazum...
I meni dođe da se napijem od muke.
Koji put pitanja znaju zaboljeti više od odgovora.
Dok se ne odgovori.
Irena, počela si mu pisati i usred dana, usred ručka, usred tuđe prisutnosti.
Pobjegla si danas s obiteljskog objeda, zatvorila se u spavaću sobu s laptopom.
Ignjate, svakim novim pismom jedno drugome otkidate komadić duše.
Doista, nastavite li ovako još tjedan ili dva, što će od vas ostati? Ali što se mi tu zavaravamo - da, mi, kvragu, i ja sam sad u tome, ne mogu se othrvati - kad je sve jasno: ljubav, istinska i velika, podjednako temeljito ruši s nogu koliko god da imaš godina.
Razumijem vas, poznajem vas, i ja sam bila na tom mjestu gdje ste vi sada.
Čudo je kako ljubav svaki put uspije oteti život banalnosti.
Jebiga, jebiga, jebiga! Što ćemo sad? Ignjate, panika je, hoćeš li joj reći da ti je Rimac poslao mail, da se ona zaboravila odlogirati sa svog gmaila?
Hm...
Ignjate, on je neki dobar čovjek, zar ne? Dobro, da, Imoćanin je, znamo da oni ne mole svoje suparnike da im ostave žene na miru.
Pogotovo kad one namjeravaju ostaviti njih, ali...
Pogledaj što ti piše: "Najradije bih ti rekao da odjebeš, ali ispada da si mi trenutno jedini izvor informacija o tome što se događa u glavi moje žene." Zato se prestani žaliti da ti je zdravlje ugroženo otkad su ti oni, Rimci, ušli u život i zamisli kako je tom Rimcu koji je spao na to da se dopisuje s ljubavnikom rođene žene.
E pa jebiga.
Hotel Dubrovnik? Zbilja? Dva sata u noći, a ti piješ? Je, strašno je na Pantovčaku noćas...
Čekaj, kod koga je? Irenini milimetri, zbilja? Tako nisko udaraš? Usamljeni sredovječni muškarac, udice, šutnja, odjebi, začepi, hoću da me netko zgrabi, tvoj, tvoja, ne igraj se s njom, gdje si, jedanaest minuta...
Voli te.
Da, voli te.
(...)
Ne znam što bih rekla.
Srce mi je preskočilo.
Nisam baš noćas dobro spavala.
Život zbilja piše romane.
Da nisam pročitala vaša pisma, ne bih vjerovala da se sve ovo dogodilo.
 
Vaša Tanja

P.
S.
1.
Ne znam znate li, ali vaša su pisma ukradena i objavljena u knjizi koja se zove "Otpusno pismo".
Spisateljica iz Zagreba Marina Vujčić i pisac iz Splita Ivica Ivanišević tvrde da su ih oni napisali.
P.
S.
2.
Znam, sramota je, ali čak su našli i izdavača.
Objavio ih Hena com.
P.
S.
3.
Razgovarala sam s Marinom Vujčić.
Ona tvrdi, citiram: "Ma, Tanja, to je samo knjiga! Nije zaozbač." Mislim, stvarno...
I još kaže da je ona napisala i Rimčeva pisma, a Ivanišević od onog policijskog inspektora.
P.
S.
4.
Ljudi su okrutni.
Upravo mi je rekla da će Ivica biti sretan kad čuje da ste me na kraju rasplakali.
Kao, on je okrutni mazohist i zato je kraj takav kakav je.



 
 
 Sjón
Plava lisica
Tanja Tolić
Pomalo sam opsjednuta lisicama.
Uvjerena sam da bi se s njima mogla dobro razgovarati; samo da naučim lisičji jezik.
Jako sam opsjednuta Islandom, najviše zato što mi se čini da bih se dobro uklopila u krajolik koji zna šutjeti i među ljude koji, kad im je loše, ne idu ni u crkvu ni na psihoterapiju, nego u šetnju pa im je bolje (tako je Björk rekla britanskom Guardianu).
Pa kad se udruži moja opsjednutost lisicama s onom Islandom, i spoji s mahnitošću za knjigama, "Plava lisica" (VBZ, 2016.) nije samo logičan izbor, nego i životno važan.

Ovo su subjektivni razlozi zašto mi je prva Sjónova knjiga objavljena na hrvatskom bila na prvi pogled privlačna.
Na naslovnici je lisica, plava, kako i naslov kaže, u stvarnosti arktička lisica, poznata i kao bijela, polarna ili snježna.
Štedljivo je to biće, asketskog duha, aerodinamične građe, ali da se ne smrzne, počinje se tresti tek kad se temperatura spusti na minus 70 Celzijevih stupnjeva.
Im supersluh, lako detektira gdje se krije i najmanja životinja ispod snijega.
Budna je cijelu godinu, za nju nema hibernacije.

Nije onda ni čudno da su se oko male, bijele i punašne lisice tijekom stoljeća na Islandu isplele legende.
A upravo od legende kreće Sjón, jedan od najpoznatijih i najprevođenijih islandskih književnika koji je na rodnom otoku, ujedno i državi, osvojio sve književne nagrade koje je bilo moguće osvojiti.


Sjón, punim imenom Sigurjón Birgir Sigurðsson, rođen je u Reykjaviku 1962.
godine, a ako slučajno volite otkačenu  islandsku pjevačicu Björk, možda ste koji put i zapjevušili na njegove stihove.
Björk i Sjón dobri su prijatelji, on je autor teksta mnogih njezinih pjesama, a za stihove pjesme iz filma "Ples u tami" Larsa von Triera nominiran je i za Oscara.
Dosad je objavio sedam romana i devet zbirki poezije, a istaknuo se i kao autor drama, libreta i knjiga za djecu.
Djela su mu prevedena na trideset i pet jezika, a upravo je njegov peti roman, "Plava lisica", najpoznatiji jer je objavljen u trideset i tri zemlje.


Plava lisica u Sjónovom romanu zapravo je skuggabaldur (originalni naziv romana glasi "Skugga-Baldur"), zlo stvorenje iz islandskih narodnih priča, potomak mačke i lisice kojeg se treba plašiti.
U prenesenom značenju, to je sumnjiv čovjek, zlobnik.
Legenda kaže da je tom četveronožnom čudovištu otac bio mačak, a majka lisica, rođeno u divljini otelo se kontroli, toliko je bilo snažno da je moglo ubiti ovcu ili čovjeka.

Nijedno biće, kaže jedna priča, ni čovjek, ni životinja, ne može se oduprijeti pogledu te zlobe, a ako im se oči sretnu, to znači trenutnu smrt.
U goroj verziji, dovoljno je da skuggabaldur ugleda čovjeka, i opet je mrtav.
Predaja kaže da su se svećenici dosjetili rješenju, pa su na životinju privezali ogledalo: kad je pogledala sama u sebe, pala je mrtva.
U svim bajkama, skuggabaldur je uvijek pametniji od čovjeka, može i govoriti, ako ga ljudi slučajno uspiju ubiti, poslije ima se osvećuju pitome mačke.
 

Sjón ima sve elemente narodne priče u svojem kratkom i melankoličnom romanu: lisicu, smrt i svećenika, ali u ponešto drugačijem kontekstu.
Ovdje skuggabaldur nije (nužno) zlo biće, dijelom je simbol prirode same, dijelom karme u smislu pravde.
Ono što izmiče čovjeku, u "Plavoj lisici" poravnat će priroda; hladni otok brine, možda umjesto boga, za sva svoja bića, i ona koja su prirodi prilagođena i ona koja su od ljudi napuštena.

"Plava lisica" počinje kao pjesma ili poetični zapis u prozi – jedan muškarac lovi plavu lisicu, rijetku zvjerku koja onome tko je ulovi donosi mnogo novca.
Izdavač je bio velikodušan s papirom, na ponekoj stranici tek je jedna rečenica, već listanje knjige stvara dojam da je čitatelj negdje drugdje, gdje priroda rasteže vrijeme do nestanka.
Prvi od tri dijela romana čista je meditacija: možda ne za svakog čitatelja, ali sigurno za onoga kojem su riječi dragocjenosti, onoga koji zna prepoznati i cijeniti ritam sintakse i voli kad su riječi dobro pogođene.
Preciznost je, barem po ovom romanu, Sjónova velika prednost – može se to činiti škrtim ako niste ljubitelj poezije.
Ali ako jeste...

U drugom dijelu poetske konture prerastaju u čvrstu priču, iz melankolije krajolika prelazimo u surovost stvarnosti.
Upoznajemo botaničara Friðrika Friðjónssona i njegovu štićenicu Abbu rođenu s Downovim sindromom.
Na Islandu krajem 19.
stoljeća takva djeca rijetko ostaju živa, babice ih ubijaju odmah po rođenju.
No Abba je našla svoje utočište kod čovjeka koji voli biljke, a posebno čaj s Himalaje.

U trećem dijelu sudbine likova se povezuju, a mit opet preuzima stvarnost.
Sjón dobro poentira u ovom romanu od svega 114 stranica: lisice katkad nisu samo životinje, ali ni ljudi nisu uvijek ljudi.
"Plava lisiva" jednostavna je priča moćne poruke.
Kao i svi mitovi kroz vrijeme prenosi praiskonske istine o dobru i zlu, Sjónova kreativnost i talent razotkrivaju se pak u istodobnoj dekonstrukciji bajke: upravo u onom dijelu da lisica nije samo lisica, niti je čudovište uvijek zlo.
Likovi u bajkama, znamo, arhetipske su slike, ne treba ih tumačiti doslovno.

"Plava lisica" dio je iznimne, nove VBZ-ove biblioteke, Europom u 30 knjiga, koja je objavljena uz potporu programa Kreativna Europa Europske unije.
U njoj je mnogo književnih dragulja, sigurno najbolje od onoga što europska književnost trenutno ima za ponuditi.



 
 
Grégoire Delacourt
Popis mojih želja
Ivana Smilović
Tko u životu nije sanjao o dobitku na lotu? Kombinacije brojeva koje će vam donijeti bogatstvo dovoljno "za 10 života" vjerojatno i sad imate u glavi.
Isto tako je s blizankama u romanu "Popis mojih želja" Grégoirea Delacourta, koje revno svaki tjedan ispunjavaju listiće.
Ali nisu one zvijezde priče.
Ta čast je pripala njihovoj najboljoj prijateljici Jocelyne.

Majka dvoje djece živi u malenom francuskom gradiću i dane provodi posvećena kitinčarskoj radnji i mužu.
Dani su joj pomalo predvidljivi, pretapaju se u mjesece, svaki sličan onom prethodnom.
Nije nesretna, ali ponekad razmišlja gdje je "zakopala" snove koje je snivala dok je još bila mlada.

Obična žena s običnim životom, koju će prodrmati dobitak na lotu.
Kako to često biva, prvi put kad ispiše listić, iz zabave, osvoji preko 18 milijuna eura.
A onda – ostane bez svijesti.
Kada je muž probudi, iz nekog razloga odluči mu prešutjeti što se dogodilo.
Istu "politiku" ima s prijateljima i djecom.
Jednostavno nikome ne želi reći da je osvojila novac, a ček skriva u staroj cipeli.

Zašto je to tako? Ne zna ni sama.
Dok mnoštvo ljudi sniva što bi prvo učinilo s tom količinom novca, ona osjeti panični strah da bi zbog velikih zadovoljstava mogla izgubiti ona svakodnevna, mala.
Ipak, dopušta sebi sanjarenje i polagano počinje sastavljati popis želja...

"Popis mojih želja" je roman koji govori o onome o čemu maštaju milijuni diljem svijeta, instant novcu koji će nakon zaokruživanja par brojeva "čarobno" leći na račun i učiniti njihove živote boljima.
Jer kako ne bi? Nema toga što novac ne može kupiti...
Ili ipak nije tako?

U ovom romanu kroz promišljanje Jocelyne i mi počinjemo razmišljati o svim sitnim zadovoljstvima koje bi milijuni na računu jednostavno izbrisali.
Istovremeno, uz ekstazu koju donosi dobitak, tu je i crnilo koje nenadano može isplivati, a bilo je dobro skriveno u našim životima.

Naizgled bezbrižna i lagana tema skriva u sebi duboke misli o životu, a roman je toliko lagan za čitanje da se kroz njega doslovno može prošetati.
Kada dođete do kraja zapitat ćete se: "Već?", a onda će vam se odjednom sve što ste pročitali sručiti na glavu.
Lagano, a zapravo teško štivo.


O ovoj knjizi vjerojatno ćete više vremena razmišljati, nego što će vam trebati da je pročitate.
Otvara oči i objašnjava da se sreća ipak ne krije u instant zadovoljstvima koja vam u jednom trenu padnu u naručje.
Važnija su ona svakodnevna koje vam izmame osmijeh na lice.


Pazite, knjiga ima jednu ozbiljnu nuspojavu – iznenada zaboravite sretnu kombinaciju brojeva koju ste sigurno barem jednom zaokružili na listiću!  


 
 
Sara Gruen
Voda za slonove
Ivana Smilović
Jacob Janowski jednog se dana probudio sa spoznajom da je star.
Malo kasno za tu spoznaju kada imate 93 godine, rekli bi neki, ali Jacob je vodio toliko ispunjen život da se stvarno čini kao da je dan prije nego što se našao u staračkom domu bio veterinar u cirkusu...
No, počnimo od početka.


Roman "Voda za slonove" spisateljice Sare Gruen donosi nam neobičnu i bogatu priču o životu Jacoba Janowskog, sada 93-godišnjaka.
Isprepleću se mladost i starost, uspomene sa sadašnjosti, vitalnost sa slabom pokretljivošću...
Jacob još ima bistar um, iako ga tijelo slabo služi.
Donosi nam vrlo realnu sliku starosti – prsti koji se tresu, čangrizavost, nevoljkost da sebe pogledate u ogledalo.
U jednom trenu,  gledajući svoje ruke, pomišlja da to ne može biti on i pita se kako je dospio tu.

Dolazak cirkusa u grad u kojem je smješten njegov starački dom i hvaljenje drugog starca o tome kako je "nosio vodu za slonove u cirkusu" katapultira Jacoba u vrtlog uspomena.
Polagano nas uvodi u svoju priču, pretvarajući se ponovno u mladog studenta veterine kojeg samo korak dijeli do diplome, sve dok mu se jednog dana u potpunosti ne uruši svijet.
Jacobovi roditelji pogibaju u nesreći, ostavljajući za sobom samo dugove.
Tako u jednom danu mladić kojemu se smiješila svijetla budućnost ostaje bez ičega.

U takvom stanju, s mislima kako nema što izgubiti, uskače u prvi vlak na koji naiđe.
Sudbina je htjela da se radi o Cirkusu braće Benzini.
Klaunovi, zezancije, smijeh i atrakcije stvari su koje obični ljudi povezuju sa cirkusom, a ova knjiga je jedinstveni uvid u stvari koje se događaju u pozadini.
Naravno, treba imati na umu vrijeme u koje je smještena priča, a to je američka Velika depresija, što dodatno otežava stvari.

Mladi Jacob, i dalje nevin i naivan, upada u svijet koji dotad nije mogao ni zamišljati.
Svijet prevara, laži, intriga, podbadanja i alkoholizma, ali i u svijet ljubavi.
Uz unutarnju borbu zbog gubitka roditelja, javlja se i borba koju donose svakodnevni problemi, borba za opstanak, kao i čežnja za tuđom ženom.
Na svom jedinstvenom putovanju Jacob konačno odrasta, a sklapa i zanimljiva prijateljstva, primjerice sa slonicom Rosie.
Ali nećemo sad otkrivati sve detalje!

Ljepota ove knjige krije se upravo u ispreplitanju prošlosti i sadašnjosti.
Surovost starosti ponekad nas toliko pogađa da čitajući opise jednog 93-godišnjaka i sami počinjemo osjećati frustriranost.
No, tek par stranica iza, idemo u prošlost, u mladost i otkrivamo tajne cirkusa.
I upravo to, osjećaj da otkrivamo nešto što inače ne bismo imali prilike ni zamisliti, vuče nas da okrećemo stranicu po stranicu.

Lako je zamisliti sve opisano u knjizi.
Taj cirkus, vagone koji prevoze životinje, gomilu koja plješće i navija, smije se i uživa, ne znajući koliko tragedija kriju lica klaunova.
Nepredvidivost cirkusa drži pozornost čitatelja, a jednostavnost jezika dovodi do toga da se stranice skoro same okreću.


Jacobova priča postaje i čitateljeva priča, a to je ono što svaka knjiga teži napraviti.
Uvući nas, odvesti u svijet mašte i stvoriti osjećaj da smo stvarno tamo, u vagonu, u cirkusu, pored slonice ili u staračkom domu, u invalidskim kolicima i gledamo ruke kako nam se tresu dok prinosimo žlicu usnama...



 
 
Rumena Bužarovska
Osmica
Magdalena Blažević
Moje je upoznavanje sa suvremenom makedonskom prozom započelo s "Osmicom" Rumene Bužarovske i taj je susret završio zaljubljenošću na prvo čitanje.
Mlada amerikanistica iz Skoplja dosad je objavila zbirke "Žvrljotine" (2007.), "Osmica" (2010.) i "Moj muž" (2014.) iz koje sam zasad pročitala samo jedan ulomak koji je bio dovoljan da osjetim moć Bužarovske da pogodi u središte problema.
Njezina je proza univerzalna, samo mjestimično lokalno obojena, zrela i svjedoči o iznimnom umjetničkom talentu.
Bužarovska se uhvatila jednog od najtežih zadataka da žensku svakodnevnicu prikaže u svoj svojoj ružnoći u društvu koje ni dan danas nije postalo ništa osjetljivije na njihove probleme.

Osmica iz naslova označava osam pripovijedaka koliko ih sadrži ova zbirka, ali se i zgodno referira na upaljeni zub, osmicu, jedne od protagonistica.
Kratke pripovijetke, ulomci života, u središte stavljaju ženu u različitim životnim razdobljima u kojima je neizbježno izložena traumatičnim događajima.
Svojom hiperosjetljivošću Bužarovska osjeća ženu i njezin otpor u davno uspostavljenom patrijarhalnom društvu.
Njezine su priče potresne zato što ih živimo, upravo sada.


Prvo seksualno iskustvo iz "Tininog problema" ima ružnu posljedicu vaginalne infekcije, ali nije to ono najgore što će je zadesiti.
Čekanje u državnoj bolnici na odjelu ginekologije na polomljenim narančastim stolicama, izloženost intimnih dijelova pred bolničarima, doktorima, tragovi žena koje su tu bile prije nje ne izgledaju onako kako je ginekologiju zamišljala kao dijete kad joj je otac rekao: "Ovo je najsretnija zgrada u cijeloj državnoj bolnici!"

Nezadovoljstvo vlastitim tijelom i izgladnjivanje da bi makar malo smršavjele provlači se kroz nekoliko pripovijetki.
Ipak, traume započinju mnogo prije, u djetinjstvu.
Život djevojčice koja prije nego što je potrebno uči o teškim bračnim odnosima, financijskim malverzacijama i vršnjačkom izrugivanju Bužarovska je opisala u "Valovima".


I kad je financijski samostalna žena nema ništa.
Keti iz "Osmice" ima lijenog muža i lijenog sina koji se osim izležavanjem bavi igranjem video igrica.
Keti vodi zamišljene razgovore s mužem i sinom koji se nikad neće dogoditi.
I druge joj žene nameću standarde koje je teško dostići, suparništvo i sram je tjeraju na postupke koje ne želi učiniti.
Dotaknula se Bužarovska i odnosa očuha sa ženom i njezinim sinom u pripovijetki "Odrezak" i pokazala da je potrebno samo malo da se aktivira okidač za velike drame.
Žena je kriva i sinu i mužu.


Posljednje dvije pripovijetke "Meso za ručak" i "Pribor za goste" kao da su pisane u nekom vremenskom odmaku od preostalih šest.
Pojačana ironija i crnohumorni ton prožimaju svaku rečenicu teksta.
Kad bih trebala odabrati samo jednu pripovijetku da predstavim Bužarovsku, to bi bila "Meso za ručak".
U grupi protagonista: žena, suprug, svekrva plus mačka, kao četvrti, troje stoji nasuprot jednog.
Žena protiv ostalih.
Ovdje je trauma najžešće iskazana.
Započeti novi život sa suprugom kod njegove majke koja živi s mačkom, a koja je istovremeno njezin alter ego, čini se da je krajnje zastrašujuće.


Napisana u prvom licu jednine intimno prikazuje sve ono što se očekuje od jedne žene koja jednim "da" pristaje na nemilosrdnu torturu.
Ona je vegetarijanka kojoj za ručak redovito serviraju meso.
Pred njezinim se očima nižu odvratne, gotovo kanibalističke scene proždiranja mesa.
Bužarovska ovdje simbolizira nestajanje ženskog "ja" pristavši na život pod tuđim uvjetima.
Muž i njegova zaštitnički raspoložena majka proždiru svaki dio njenog bića.
I meso kao hrana ima duboku simboliku.
Ono je uvijek povezano s patrijarhatom i muškarčevom snagom kojemu je suđeno da dominira.
Lik mačke žutih očiju važniji je ovdje od svih drugih.
Ona čini upravo ono što joj muževa majka želi učiniti, ali je sprečavaju društvene konvencije.
Mačka je kao u nekoj Poeovoj jezovitoj priči prati neprestano i pokušava na sve načine ozlijediti.
Ovaj se napeti kratki krimić završava slasnim mesnatim ručkom koji nevjesta sprema za muža i svekrvu.


"Pribor za goste" je pripovijetka koja progovara o ljudskoj prirodi i licemjerstvu.
Bužarovska razotkriva čovjeka ogolivši ga sve do odglumljene dobrote i sućuti.
Ova je, posljednja, pripovijetka ilustrirana portretima dviju sestara koje je načinio talentirani dječak, sin njihova utjecajnog gosta kojeg žele iskoristiti.
Portreti prikazuju njihovu pravu narav i teške karaktere.

Rumena Bužarovska u svojem stvaralaštvu progovara glasom žene različitih klasnih skupina i svih životnih dobi.
Pošlo joj je za rukom da ukaže na sve nedostatke tradicionalnog, ali i suvremenog društva i izazove s kojima se obična žena bori svakodnevno.
Njezina je proza fluidna, jednostavna i čista, i kako je rekao Kristian Novak: "Čitajte Bužarovsku, ona je nas sve pročitala!" 



 
 
Ernesto Sabato
Abadon, Upropastitelj
Stanislava Nikolić Aras
Predstaviti ovaj ili ovakav roman čitateljima jest potez i želja koja izmiče uvriježenim pravilima strukture recenzije, kritike, prikaza pa ću svoje nastojanje da ga približim potencijalnim čitateljima nazvati - čitanje romana "Abadon, Upropastitelj".

Zašto? Pisati recenziju romana koji je jedan od najkompleksnijih i kompletnijih književnih postignuća, iz pera autora čiji su eseji o književnosti sam vrh filozofskih i poetskih promišljanja, pretenciozan je pothvat pa on u samoj ideji promašuje cilj.
Vrednovanje ovoga sveobuhvatnog romana izlišno je.
To je vrh književnog stvaralaštva u 20 stoljeću.
Ili barem jedan od sjajnih vrhova s kojih imate pogled na dolinu radosti i suza kolektivne povijesti i svijesti.

"Ali također sam tisuću puta izjavio da čovjek nije nešto objašnjivo i da, u svakom slučaju, njegove tajne treba propitivati ne u njegovim razlozima, nego u njegovim snovima i bunilima."

Ernesto Sabato rodio se 1911.
u Rojasu, Argentina.
Doktorirao je fiziku na Sveučilištu La Plata.
Neko vrijeme radio je u Parizu u Laboratoriju Curie te u SAD-u, a zatim kao docent na Sveučilištu u Buenos Airesu.
No od 1945.
napušta znanost da bi se posvetio književnosti i slikarstvu.

Objavio je, između ostalog, tri romana: "Tunel" (1948), "O junacima i grobovima" (1961) i "Abadon, Upropastitelj" (1974), te mnoge eseje o krizi čovjeka u naše vrijeme i o književnom stvaralaštvu.
Dobitnik je mnogih nagrada za svoj književni i esejistički rad.
"Abadon, Upropastitelj" objavljen je u nakladničkoj kući Sysprint, 2006.
u prijevodu Dinka Telećana.


Abadon, anđeo bezdana, biblijski je lik demona, a nalazimo ga i u grčkoj verziji pod imenom Apolion.
Upropastitelj.
Ovo je roman u kojemu se autor, Sabato, nalazi kao književni lik i u tom modelu piše o sebi i događajima koji su se njemu samome događali fikcionalizirajući stvarnost povijesnih i privatnih događaja i susreta te započinje ovu grandioznu sagu Stanovitim događajima koji su se odigrali u gradu Buenos Airesu početkom 1973.
godine.

Roman je svakako štivo za ljubitelje književne umjetnosti i filozofije.
Oni koje u književnosti privlači površno iznošenje događaja i koji se ne mogu pustiti u bezdan teksta što se sam od sebe stvara i rastvara, neće se lako snaći.
Sabato stvara svijet romana filigranskom preciznošću, uplićući u siže povijest totalitarnih režima, mitskih i tajnih rituala, osobnih previranja likova u obiteljskim i prijateljskim vezanostima.

I radnja i dijelovi koji se tiču umjetnosti same i problema pisanja komponirani su kroz kratka poglavlja kojima Sabato odvaja i udvaja objektivne događaje i susrete te subjektivna poniranja u istraživanje smisla tih događaja koji najčešće transcendiraju zbilju.
Proživljavanja krize ega i mentaliteta, ljudske prirode djelovanja unutar velikih povijesnih događaja i tiranija, ratova i tortura osnovna je nit pripovijedanja.

Mjesta radnje također su vođena vizurom satelita pa se događaji izmještaju od La Plate, predratnog Pariza, Rojasa i Capitan Olmosa do sela u provinciji Buenos Airesa.
O tom specifičnom kronotopu progovara i sam autor-lik u romanu.
"Nikad ne vidimo dovoljno daleko, u tome je sve", kaže na jednom mjestu.
Kroz roman plivamo grandioznom koncepcijom rušenja materijalnih koncepata povezivanja mjesta i vremena, a Sabato koristi tekst kao fenomen rušenja svih pozitivističkih koncepcija i tka djelo koje povezuje sve pravce misli i osjećanja, vanjskih i unutarnjih povezanosti u dubokom poimanju egzistencijalističkog smisla ljudske bačenosti u slobodu mišljenja.

U 19.
stoljeću su postavljeni temelji sveobuhvatnih romana koji su realističkom tehnikom obuhvaćali široki raspon povijesnih i socijalnih odnosa i događaja.
U 20.
stoljeću  moderni roman ponire u univerzum ljudske spoznaje i bilježenja automatske mašinerije uma.
Sabato u "Abadonu, Upropastitelju"  slobodom genijalca koristi svu širinu književno-umjetničkih postupaka da iznese potpunost ljudskog genija, njegovu tragediju i kratke utvare radosti.
U svojim premišljanjima i dijalozima na samom početku romana o Abadonu, govori Sabato osobno tako da je sve što bi se o romanu moglo i trebalo reći u romanu i rečeno.

"Kakvog smisla ima pisati još jednu fikciju? Bio ih je stvorio u dvama ključnim trenucima, ili su to barem bile jedine dvije što ih je odlučio objaviti, ne znajući pravo zašto.
No sada je osjećao da mu treba nešto drugačije, nešto poput fikcije na drugu potenciju."

Ako smo se pomirili s ovakvom koncepcijom sveobuhvatnog romana, možemo se mirno predati valovima snage umjetnosti.
Roniti i izranjati kroz maestralne tehnike opisa i preciznost jezika kojima je Sabato dohvatio najtankoćutnija stanja ljudskog poimanja ljubavi, ljepote i užasa.
Rascijepi između pojmovnog svijeta i njegova podzemnog svijeta te osvještavanje međusloja približavaju i naša tako teško poveziva podijeljena stanja.

Politička kretanja te manevri manipulacije ili svijet mistifikatora i okultista, povezani kroz povijesne ličnosti,  kroz stilistiku i misao ovoga velikog pisca slažu se kaleidoskopom meditativnih jezičnih bravura.

Svatko tko se književnošću aktivno bavi ovaj roman može koristiti kao udžbenik o umjetničkom stvaranju.
Opisi lica i pojava koje ćete susresti čitajući "Abadona, Upropastitelja"  temeljito će i trajno promijeniti vaše iskustvo promatranja svijeta.


"Ono 'stvarno!', pisao je među navodnicima, sa sarkastičnim uskličnikom.
Ono stvarno nisu ni kišobrani, ni klasne borbe, ni zidarstvo, čak ni planinski lanac Anda.
Sve su to oblici fantazije, prividi bulaznećih mediokriteta.
Jedino je stvaran odnos između čovjeka i njegovih bogova, između čovjeka i njegovih demona.
Istinsko je uvijek simboličko, a realizam poezije jedini je valjan, makar bio dvosmislen ili upravo zato: odnosi između čovjeka i bogova oduvijek su bili pogrešni.
Proza služi samo tome da se sastavi telefonski imenik, priručnik za rukovanje strojem za rublje ili zapisnik sa sastanka upravnog odbora.
Ovaj svijet se sada ruši, patuljci izbezumljeno jure između štakora i profesora, noseći kante pune plastičnog smeća."

Ako bih se bavila pukim ispisivanjem motiva koje je Sabato koristio u pisanju - od okultizma, religije, filozofije, ljubavi do Che Guevare ili Hitlera - tekst bi bio gust poput džungle, ali bi i osujetio neuhvatljivu prirodu teksta.
Stoga ostanimo na ovom kratkom uvodu, uzmite si vrijeme i prigrlite "Abadona, Upropastitelja".



 
 
Ljudmila Petruševska
Vrijeme noć
Magdalena Blažević
Žena u svim fazama života - je središnja tema romana "Vrijeme noć", ali i cjelokupnog stvaralaštva Ljudmile Petruševske, jedne od najintrigantnijih autorica suvremene ženske proze.
Petruševska iz svojih djela uklanja muškarca kao zaraženo tkivo, on se pojavljuje samo sporadično, u svojim najgorim oblicima.
Isti se tip muškarca preslikava iz generacije u generaciju žena koje pokušavaju prikupiti ostatke raspadajuće obitelji i ostvariti se kao žene i majke: "Šurka je stigao u dva sata noću jako nakresan, podlac, i šutke zateturao pored mene prema zahodu, gdje se izrigao.
– Što se dogodilo? – upitala sam ga kroz vrata.
– Što se dogodilo? Gdje je Aljonka? Pustio je vodu i izašao blijed kao kreda.
– Aljona je rodila – rekao je.
– Čestitam.
Koga? – Sina.
– Gdje su? – U dvadeset petom rodilištu.
– i srušio se kao pijana svinja."
Ana Andrianovna nas kao pripovjedačica vodi u kaos obitelji u raspadu – ona je pjesnik (nikako pjesnikinja), majka i žena koja pokušava uskladiti konfliktne osjećaje koji se vežu za sve njene životne uloge.
Sin joj je sitni kriminalac netom pušten iz zatvora, majku zove isključivo zbog novca prijeteći da će se vratiti u njen stan.
Kći, Aljona, ulazi iz jedne nesretne veze u drugu iz kojih ima troje djece.
Malo živi s majkom, malo sama ostavljajući joj djecu na brigu.
Pored njih tu je i Sima, Anina senilna majka koja živi u domu i o čijem odnosu saznajemo kroz retrospektivno ispričane događaje.
Roman je objavljen 1992.
godine, Sovjetski Savez se već raspao, a postsovjetski čovjek je još uvijek čekao na obećane blagodati perestrojke.
Stanje se pogoršavalo, i zemlja i ljudi padali su u sve dublju depresiju.
To je ozračje koje je inspiriralo Petruševsku da napiše roman o ruskim ženama.
Petruševska roman predstavlja kao bilješke Ane Andrianovne koje su nađene nakon njezine smrti pod nazivom "Zapisi na rubu stola".
Pisala je noću, to je bilo vrijeme mira i tišine koje osim ugode simbolizira samoću i otuđenost od najbližih.
Radnja romana ne prati kronološki slijed, njezine je zapise teško pratiti, osobito jer su dijelom preuzeti iz dnevnika njezine kćeri uz Anine komentare.
Nered koji vlada romanom vlada i Aninom glavom i obitelji u krizi.
Subjektivnost stajališta koja iznosi Anu čini iznimno nepouzdanim pripovjedačicom, čak i u Aljoninu dnevniku Ana progovara svojim glasom: "Ništa nisam znala što i kako, i bila sam mu čak zahvalna što me ne dira, strašno sam se umarala s djetetom, boljela su me vječno nad Timom pognuta leđa, dva mjeseca lila je krv, nijednu prijateljicu nisam ništa pitala, od njih još nitko nije rodio, ja sam bila prva i mislila sam da tako treba (komentar: glupa si, glupa, da si rekla mami, odmah bih znala da se podlac boji kako ćeš još jednom zatrudnjeti! – A.
A.)."
Roman sadrži mnoge elemente drame i prikladan je za adaptaciju u kazališnu predstavu, sve se scene odvijaju u zatvorenom prostoru bez puno likova.
Otrcani stanovi u kojima ljudi probuđenih životinjskih nagona dijele prostor i hranu.
Mržnja, izgubljeno dostojanstvo, neimaština i glad osnovni su pokretači fabule.
Tri generacije majki, tri generacije žena koje Petruševska opisuje poslužile su da pokažu da se odnos majke i kćeri nikada ne mijenja.
Nijedna od njih toga nije svjesna: "(…) naš je razgovor bio ovakav: mama, pomozi, natovari na sebe još jedan teret.
Mama ti si me uvijek izvlačila, izvuci me.
– Ali, kćeri, nemam snage voljeti još jedno biće, to je izdaja malenog, neće to izdržati, ionako je kao zvjerčica gledao novu sestru.
– Mama što da radim? Ništa, ničim ti ne mogu pomoći, sve sam ti već dala, već svu lovu, sunce moje, ljubavi.
Propast ću.
(…) Ne možete se doseliti ovamo, opet lica izobličena mržnjom koja promiču u našem ogledalu u predsoblju, uvijek se svađamo u predsoblju."
Djela Ljudmile Petruševske nisu bila dostupna, barem ne na hrvatskom jeziku, sve do 2014.
godine kada je u nakladi Ljevak i u prijevodu Igora Buljana objavljen upravo kratki roman "Vrijeme noć".
Ove je godine u zbirci "Potemkinovo selo", koju je priredila Ivana Peruško, objavljeno nekoliko novela:  "Neizvjesna sudbina", "Besmrtna ljubav", "Slučaj u Sokoljnikima", "Crni kaput i Chopin" i "Mendelssohn".
Svaka se od njih bavi ženom, čovjekovom biti, seksualnošću i majčinstvom.
U "Crnom kaputu" prisutni su i elementi fantazije, Petruševska piše i moderne bajke za djecu i odrasle.
Značaj i utjecaj njezina stvaralaštva je nemjerljiv, mnogo je puta ponavljala da je njezin posao da sluša ono što joj ruska žena govori, nije potrebno izmišljati.
U suvremenoj se prozi, osobito ženskoj, uočavaju izraziti dokumentaristički elementi, a autorice su mahom novinarke: Svetlana Aleksievič, Ljudmila Petruševska, Herta Müller, Slavenka Drakulić.
Novinarski ih posao suočava sa stvarnošću, a talent za pisanje omogućava da progovore glasom žene koji se stoljećima utišavao!
Prošlogodišnja je nobelovka, Svetlana Aleksievič, stvorila roman glasova, polifoničnu prozu u kojoj je postsovjetski čovjek dobio prostor da govori.
Pored "Rabljenog doba" objavila je brojna djela koja se bave velikim svjetskim katastrofama poput one u Černobilu ("Glasovi Černobila"), izgubljena sovjetska generacija ("Zinky Boys") i ženama u ratu ("Rat nema žensko lice").
Herta Müller se posvetila opisima života u Rumunjskoj za vrijeme Ceausescuova režima, a Slavenka Drakulić životu u bivšoj Jugoslaviji i postratnom razdoblju.
Petruševska je iznimno talentirana, osim što je objavila tridesetak knjiga ona je i pjevačica, scenaristica, kiparica, slikarica i na svakom je polju uspješna.
Kao pripadnica suvremene ženske proze doprinijela je shvaćanju položaja žene u ruskom društvu, problema postsovjetske Rusije i malog čovjeka.
 
 
Marina Vujčić
Mogla sam to biti ja
Tanja Tolić
Malokad mi se dogodi da me knjiga ostavi bez riječi.
Gotovo bez izuzetka, još dok je čitam, mogu jasno definirati što mi se sviđa, što me smeta, koja je riječ – i gdje – pogrešno umetnuta, što je plitko i nevažno, a gdje je pisac autentičan, gdje je zagrebao u dubinu.
No, eto, ipak...
uspjelo je to Marini Vujčić njezinim romanom "Mogla sam to biti ja" (Hena com, 2015.), pravim prošlogodišnjim pobjednikom neraspisanog književnog natječaja na kojem se dodjeljuje nagrada za najbolji roman.

Ne tvrdim da je roman "Mogla sam to biti ja" najbolji objavljen u prošloj godini.
Ne znam je li tako.
Previše je objavljenih knjiga, previše onih koje nisam pročitala.
No da kojim slučajem sȃm život raspisuje natječaje, vjerujem da bi nagradu lani dodijelio upravo Marini Vujčić.
Za hrabrost da rastvori svoju intimu i opiše dvije devastirajuće smrti, još više za pribranost da se život ukotvi u prozu, da se nešto što je razderalo dušu pretvori u književni tekst i dopusti čitatelju da pročita.
Ne znam piše li život doista romane, ali poneki životi ipak završe u romanima i to se uvijek prepozna kao autentično, sirovo – ne u pejorativnom smislu.


Time me ostavila bez riječi.
Zapravo udarila u pleksus, pa mi je trebalo nekoliko dana da se oporavim.

Neću vam lagati: "Mogla sam to biti ja" nije lagan roman.
Baš suprotno, teško je to i mučno štivo, i ako tražite knjigu za razbibrigu i opuštanje, radije potražite nešto drugo.
I inače, mislim da bi uz Marinu Vujčić trebalo ići upozorenje, odštampano možda povećim slovima odmah na početku romana: Čitati na vlastitu odgovornost.
Postoji mogućnost da vas autorica opeče iskrenošću.
Nije za ljude koji se plaše vlastitih emocija.

Eto, nakon izdanog upozorenja, slijedi lakši dio.
"Mogla sam to biti ja" priča je o psihijatrici Lauri Herman kojoj četvero pacijenata dolazi ispričati svoje priče.
Klaudija je mlada žena koja je nedavno postala udovica.
Terapiju su joj platili roditelji, nadajući se da će joj to pomoći da lakše prebrodi tugu.
Hilda je spisateljica u stvaralačkoj blokadi.
Hladna, racionalna žena, previše zaljubljena u svoju samostalnost da bi ikoga pustila blizu, zadnjih godinu dana nije u stanju napisati niti retka nakon što se proslavila nizom uspješnih romana.


Potom se na vratima ordinacije pojavljuje Pavel kojem nije ništa – on je tek u potrazi za sugovornikom, s kojim bi rado podijelio svoju oduševljenost životom i svim mogućnostima koje on pruža.
I, na kraju, tu je "bezimena", žena koja odbija otkriti svoje ime i prezime i koja ne želi da joj psihijatrica išta govori.
Ona je došla samo po uho za svoju priču.
Kaže: "Nisam ponijela maramice.
Znam da ih vi imate, ali ne želim ni vaše.
Bude li ovdje suza, šteta ih je brisati – ako me razumijete."

Upravo će se ta pacijentica pokazati kao najzanimljivija i po čitatelja najrazornija.
Postupno će njezin glas – ispočetka tako nevin, na kraju gotovo poharan životom – nadvladati sve druge glasove.
Očekivano, jer druge su priče ipak rješive.
Klaudija će shvatiti da je tuga prirodan proces na koji ima pravo i kroz koji neminovno mora proći sama; Hilda će otkriti tko je uzrokovao njezinu stvaralačku krizu i što bi bila najbolja osveta ili terapija, ovisi kako gledate na to; dvanaest godina mlađi Pavel zaintrigirat će depresivnu  psihijatricu, itekako svjesnu da svojim pacijentima zapravo nije u stanju pomoći jer nema odgovore niti na vlastite životne dvojbe...

Priča "bezimene" zapravo je životna priča same autorice.
Ne volim to isticati u recenzijama, čak i kad znam što je u pitanju, jer govorimo o književnosti, nismo na stranicama "društvene kronike".
No Marina Vujčić sama je to već otkrila i u nekoliko navrata objasnila da joj je ova autofikcija poslužila prvenstveno kao terapija.
U kojoj mjeri i na koje sve načine, doznat ćete uostalom i sami kad dođete do kraja romana.
Recimo tek da je autorica vlastitu osobnost razlomila u pet likova i iako joj psihijatrija vjerojatno nikad ne bi preporučila tako nešto u stvarnom životu, njoj je to spasilo život.

Iz tog razloga, teško mi je pisati o ovoj knjizi na način da joj pridajem književne atribute, određujem književnu formu ili procjenjujem književnu vrijednost.
Stvarnost je u njoj toliko snažno prisutna da mi se to čini kao svetogrđe: ne bih procjenjivala književnu vrijednost nego nečiji život, a to mi se čini nedopustivim.
Oni koji su čitali njezine dosadašnje romane, znaju kako Marina Vujčić piše – elegantno, s mjerom i poštovanjem za riječi, duboko portretirajući svoje likove, i u najtežim trenucima zadržavajući dozu humora, makar i crnog.
Ni u ovom romanu ne zaostaje sama za sobom.


Na početku sam rekla da je ovo teška, mučna knjiga.
No...
Ako ste izgubili nekoga koga ste jako voljeli, ova će vam knjiga pomoći.
Ne tako što će vam dati savjet kako da odtugujete ili kako da prebolite.
Pomoći će vam tako što ćete imati osjećaj da vas netko uistinu razumije i da se pred nekim – pa makar i pred knjigom – imate pravo isplakati koliko god vam treba.
    

Ne znam može li književnost ponuditi više od toga, ali znam da je najveći među piscima upravo zato pišu.


 
 
Bettina Balàka
Kasiopeja
Tanja Tolić
Na pragu četrdesetih godina, Judit Kalman pomalo je u problemu.
Nakon što je pokopala muža, u mašini za rublje oprala mačka, a u akvariju uspjela pobiti nekoliko generacija ribica, počinje slutiti da se događa nešto strašno, možda ju je netko prokleo – boji se da više ništa i nitko s njome neće moći živjeti, a da za to ne plati životom.
No kako po prirodi ne odustaje lako, a zapravo je negdje duboko u sebi i optimistična, pokuša s dugorepim rakovima.
Smrt rakova nije bolna, zar ne? Osim što se pokaže da jest, jer je povezana sa svim ostalim smrtima.


Taj niz smrti promijenit će i njezine čitalačke navike.
Iako je cijeli život više voljela knjige mrtvih autora, i oni je počinju živcirati.
Sve češće prilikom čitanja iznenada pomisli: "Ta što bi ti htio, ionako si mrtav".
S preminulim je piscima vodila dijaloge i predbacivala im što su umrli.
"Nemaš više što reći", ili "Vremena su se promijenila", ili "Mi to svi već znamo".
Iz ovoga je jasno, Judit je prilično osebujna.
Pa tako poražena smrću supruga, mačka, riba i rakova odluči odsad nadalje čitati samo živuće pisce.
I to izazove sudbonosni susret s mladim piscem Markusom Bachgrabenom koji je prije dvije godine napisao hvaljeni roman "Kasiopeja".


Lako je na nebu opaziti Kasiopeju: nasuprot Velikom medvjedu koči se osebujno "W", pet zvijezda visokoga sjaja koje se vide čitavu godinu.
U grčkom mitu, Kasiopeja je bila ona hvalisava mater koja je tvrdila da su ona i njezina kći Andromeda ljepše od morskih nimfi, što je razljutilo Posjedona.
No Judit Kalman ništa od toga nije bitno, važno je to što je Kasiopeja treća na popisu njezinih najdražih riječi.
Pametnome dosta.
Uz još poneki znak, to je sasvim uvjeri da je Markus stvoren za nju pa se baca u pomno planiranu operaciju kojom će Markusa – ničega svjesnog – pretvoriti u svojeg novog dečka.


Slučajno se pojavi na jednom njegovom čitanju, sprijatelji se s njegovom susjedom, izrešeta pitanjima njegovu majku, provaljuje mu u poštanski sandučić, čita poštu i kontrolira neplaćene račune, a kad do grla dužan Markus dobije ponudu da otputuje u Veneciju u kuću za pisce na šest tjedana, i Judit će krenuti put Italije i, naravno slučajno, nabasati na Markusa...

Ovako prepričano, može se učiniti kako je roman "Kasiopeja" (Hena com, 2015.) austrijske spisateljice, pjesnikinje te  autorice kazališnih i radio-drama, Bettine Balàke, samo još jedan ljubić, no ne dajte se zavarati! "Kasiopeja" je domišljato, izvrsno napisano ironično štivo, pravi mali crnohumorni dragulj koji je Balàki donio čitav niz nagrada: roman je osvojio prvo mjesto na listi najboljih naslova austrijske radiotelevizije, književnu nagradu grada Beča te književnu nagradu Saveznog ministarstva obrazovanja, umjetnosti i kulture.


To je zato što autorica vješto koristi ljubavnu priču kao podlogu da bi ispričala mnogo važnije stvari, a ljubav Judit i Markusa tu je tek mamac za čitatelja koji spisateljica baci na početku romana i vrati mu se tek pred kraj.
Markus je, naime, većinu romana neuhvatljiv i pomalo dosadan, dijelom zato što sam ima jako dobar razlog, a dijelom zato i što ga autorica gura u stranu i bavi se "sporednim" likovima, o kojima u svakom poglavlju pripovijeda beskrajno zanimljive i neodoljive priče, pa se "Kasiopeja" pretvara u obiteljski roman, roman o prijateljstvu, roman o odrastanju, ali i oštru kritiku Austrijanaca u doba Drugog svjetskog rata i nacizma.
Ljubavi je mnogo, ali ne onakve na kakvu nailazimo u ljubavnim romanima, iako će Bettina Balàka i u tom pogledu čitatelju podariti zadovoljavajući, iako neočekivani kraj.

U lepezi njezinih sporednih likova upoznajemo tako Juditinu nepodnošljivu sestru Katalin za koju Judit od djetinjstva sumnja da je usvojena jer kako drukčije objasniti da to dijete, i kasnije žena, jednostavno ne može biti samo i stalno gnjavi? Tu je potom doktorica Soucek koja je Judit gotovo čarolijom izliječila od debljine; njezin otac Franz Kalman kojeg je jedna židovska djevojčica začudno inspirirala za život, baka Pichler koja odbija otkriti pravi identitet Juditina djeda, svojeg oženjenog ljubavnika; otkačena prijateljica Erika koja upravo pokušava pobjeći od oženjenog ljubavnika nakon što je usred zabave povukla njegovu suprugu za kosu, uvjerena da ipak ne boluje od raka i da ne nosi periku kao što on tvrdi; Markusova majka, bivša učiteljica koja danas uzgaja kokoši, bezočno laže o porijeklu meda koji prodaje i ljubuje s turskim ličiocem...
 

Upravo iz te galerije osebujnih likova izranja raskošni spisateljski talent Bettine Balàke koji ju je zasluženo postavio među prvake suvremene austrijske literature.
Kao u šekspirijanskoj komediji svi će se ti likovi sudariti u dramatičnoj završnici, a čitatelj će teško odložiti ovu knjigu prije kraja.
Neodoljivo!



 
 
David Mitchell
Koštani satovi
Tanja Tolić
Jednog ljetnog dana 1984.
godine Holly Sykes sklopit će neobičnu pogodbu, a da i ne zna da ju je sklopila.
Holly ima 15 godina i upravo je pobjegla od kuće nakon svađe s majkom koja je otkrila da Holly ima starijeg dečka.
Puna inata i uvrijeđena zbog majčine pljuske, Holly će krenuti iz Gravesenda u nepoznato i brzo posustati zbog žeđi.
Pokraj mora nailazi na neobičnu staricu, Esther Little, koja joj ponudi šalicu zelenog čaja da utaži žeđ, a zauzvrat je zamoli da joj pruži azil kad joj bude zatrebao.

Tog ljeta Holly ipak neće daleko stići.
Baš kad stigne na farmu jagoda na kojoj joj je obećan posao, za njom dolazi i njezin prijatelj Ed i obavještava je da je nestao njezin mlađi brat Jacko.
Prije nego su se rastali, Jacko joj je poklonio crtež labirinta i natjerao ju da mu obeća kako će ga naučiti napamet, u slučaju da se ikad nađe u nevolji iz koje će joj zatrebati izlaz.

Godinama poslije, njezinog brata i dalje nema, a Holly je u međuvremenu postala majka i u vezi je s Edom.
Prošlost na koju je zaboravila polako će ju početi sustizati – ne samo sjećanje na nestalog brata, nego i sjećanja na najranije djetinjstvo kad je čula glasove koje naziva "ljudi s radija", noću pored kreveta viđala opasnu gospođicu Immaculée Constantin te upoznala neobičnog doktora Marinusa koji je glasove uspio utišati.
Esther Little je, u međuvremenu, dobila azil, a na pomolu je velika i nevidljiva bitka u kojoj će se sukobiti dva klana besmrtnika – Anakoreti i Horolozi, besmrtni "ljudi" koji manipuliraju vremenom i ljudskim sudbinama…

To je ukratko sadržaj šestog romana britanskog pisca Davida Mitchella, "Koštani satovi" (Vuković &amp; Runjić, 2016.), u izvrsnom prijevodu Saše Stančina koji je na hrvatski preveo i Mitchellov najpoznatiji roman "Atlas oblaka" te "Tisuću jeseni Jacoba de Zoeta".
"Koštani satovi", epsko djelo od gotovo 600 stranica, na tragu je Mitchellova najpopularnijeg romana, "Atlasa oblaka" – i jedan i drugi obilato koriste elemente fantastike, oba se strukturno sastoje od više novela (svaka ima svojeg pripovjedača) koje zajedno tvore roman i cjelovitu priču.

Inspiracija za roman, otkriva Mitchell u nekoliko intervjua, bila mu je vlastita sredovječnost – smrtnost mu, kaže, više nije apstraktan pojam iz budućnosti, jer navršio je 47.
godina, a upravo su smrt – i vrijeme – velike teme ovoga romana ideje.
U pozadini Hollyne životne priče – a pratimo je otkako je bila tinejdžerica pa sve do duboke starosti, 70-ih godina života – odigrava se arhetipska bitka između dobra i zla, u kojoj će upravo smrtna Holly odigrati ključnu ulogu.
Na jednoj su strani, kako ih Mitchell naziva, Anakoreti, inače naziv za djevojku koja je poput pustinjaka živjela u ćeliji u zidu crkve.


Anakoreti su atemporali, besmrtnici pod određenim uvjetima, ljudi koji su nekad živjeli smrtne živote, a onda sklopili faustovsku pogodbu kako bi zadržali vječnu mladost i zdravlje.
Hrane se, naime, ljudskim dušama, i to dušama "obdarenih".
No za to plaćaju visoku cijenu: odriču se vlastite savjesti i pritom žrtvuju i ljude.
Nasuprot njima su Horolozi, također besmrtnici, ali sasvim drugačije vrste, oni su Povratnici: i oni se rađaju kao ljudi i mogu živjeti do duboke starosti, no 49 dana nakon što umru ponovno se vraćaju u život i krug kreće ispočetka.
Neki od Horologa žive na zemlji više tisuća godina.

Između Anakoreta i Horologa nalaze se "koštani satovi", obični smrtnici kojima vrijeme neumitno curi sa svakim udahom, a pravo značenje pojma – i naziva i smisla romana - čitatelj će doznati tek u petom od šest velikih poglavlja romana.
"Za život imamo na raspolaganju tek određeno vrijeme.
Znanost i tehnologija, možda na našu sreću, još nisu pronašli način da to zaobiđu, no na našim se licima vidi ta prolaznost vremena – koliko smo vremena već potrošili, koliko nam je ostalo, ako isključimo nesreće i terminalne bolesti", objašnjava Mitchell u jednom intervjuu.

"Koštani satovi" dobili su dobre kritike – osim što je Mitchell vrstan pripovjedač, koji želi i da se njegov čitatelj zabavlja, Mitchell je i vrlo angažirani pisac.
"Atlas oblaka" i sada "Koštani satovi" pokazuju da je izrazito zabrinut za budućnost planeta, pomalo rastrgan pitanjem kakvo nasljeđe ostavljamo našoj djeci i unucima.

Krajolici koje Mitchell ispisuje u 2043., godini u kojoj završava radnja romana “Koštani satovi”, nisu optimistični: ljudi su potrošili resurse, sretni su oni koji imaju struje nekoliko sati dnevno, internet više ne postoji, zalihe goriva su potrošene, avioni više ne lete, životinjske vrste su istrijebljene, hrane je malo i mnogi gladuju, Sjedinjene Države više ne postoje, kao niti Europa, a nestašica energenata i glad rezultiraju nasiljem.
Ostarjela Holly s nostalgijom se sjeća odlazaka u šoping, kad su dućani još postojali, okusa hrane koje odavno više nema i vremena kad si mogao sjesti u avion ili automobil i otići gdje god si htio.

I u ovom su romanu ljudi pozicionirani kao "grabežljivci": ideja je to koju je Mitchell već tematizirao u "Atlasu oblaka", objašnjavajući kako je ljudska civilizacija sazdana na grabežljivosti, na tome da jači tlače slabije, da su bijelci otimali zemlju urođenicima, da politički sistemi gutaju individualce i, često, slobodnu volju i pravo na izbor.
Ta je grabežljivost u "Koštanim satovima" dotjerana do ekološkog ekstrema, ali istodobno Mitchell ispisuje i dirljivu sliku tog apokaliptičnog svijeta jer u njemu još ima ljudi koji su spremni žrtvovati sve za one koje vole.
Upravo se ljubav, pokazuje Mitchell, otima vremenu koje ljude čini krhkim, smrtnim bićima.

"Koštani satovi", osim toga, nude i dodatne poslastice za ljubitelje Mitchellova pisanja.
Najprije, roman je, u jednom poglavlju, i sjajan priručnik za pisanje.
U njemu David Mitchell pisac, kroz narativ Crispina Hersheyja pisca, objašnjava što je dobro pisanje, kako se bruse metafore, kako se kreira literarna stvarnost, a sve to, opet, s dozom autoironije i humora kojem je teško odoljeti.
Mitchell, nadalje, s radošću i priličnom zaigranošću, krši nekoliko zakona fizike, osobito u petom poglavlju kad se sukobe dvije grupe besmrtnika.

I, napokon, u "Koštanim satovima" susrećemo likove iz Mitchellovih prijašnjih romana: tu je Hugo Lamb kojeg smo upoznali u "Livadi Crnog Labuda"; vraća se omiljeni doktor Marinus iz "Tisuću jeseni Jacoba de Zoeta" (konačno doznajemo njegovu tajnu!); spominju se časopis Spyglass i autor Felix Finch kojeg smo upoznali u "Atlasu oblaka"; Crispin Hershey i njegov roman "The Voorman Problem" vraćaju nam se iz Mitchellovog drugog po redu romana "number9dream"; Elijaha D’Arnoqa također poznajemo otprije, iz "Atlasa oblaka", a fizičarka Mo Muntervary prvi put se pojavila u prvom Mitchellovom romanu "Ghostwritten"… Od 21 junaka iz ukupno šest Mitchellovih romana, koliko ih je novinarka Kathryn Schulz za Vulture uspjela pobrojiti, u "Koštanim satovima" ih se ponavlja čak dvanaest!

David Mitchell, objasnio je, piše tako da novele sklapa u romane – u "Atlasu oblaka" imamo šest novela koje započinju, prekidaju se na najnapetijem dijelu, a potom se, zrcalno, zatvaraju jedna za drugom obrnutim redoslijedom.
Recept ponavlja u "Koštanim satovima", ali s varijacijama – također imamo šest poglavlja i nekoliko pripovjedača, s time da je u poglavljima glavni lik Holly ili se pak pripovjedači referiraju na Holly.
Tu strukturu pojedinačnih romana Mitchell ponavlja u čitavom svom opusu, gradeći ono što naziva über-romanom: literarni univerzum koji čine sva njegova djela, međusobno povezana likovima, referencama i hiperlinkovima.

U međuvremenu, duboko zaljubljen u svoje likove i ideje, David Mitchell je objavio još jedan roman koji se bavi Anakoretima: "Slade House" prvotno je zamišljen kao priča koju je Mitchell počeo objavljivati na Twitteru da bi se potom razvio u puni, doduše kratki roman.
Radnja počinje u 70-im godinama prošloga stoljeća, a pratimo zbivanja oko čudnovate kuće, Slade House, koja se "pojavljuje" u točno određenim razmacima i čiji stanari boluju od smrtonosne gladi.
"Slade House" prateći je roman "Koštanih satova", također povezan zajedničkim likom, a strani mediji nazvali su ga "zločestom mlađom sestrom".
Za one koji mogu čitati na engleskom jeziku, s obzirom da "Slade House" nije preveden na hrvatski, nakon "Koštanih satova" bit će to prava mala poslastica.


 
 
James A.
Levine
Plava bilježnica
Ivana Smilović
Ovo je knjiga koja vam se neće svidjeti.
Ne zato što je loša, već zato što "Plava bilježnica" nakon čitanja u vama ostavlja nekakvu gorčinu, koja se teško može izbaciti iz misli.
Nećete je opisivati kao laganu i lijepu, već kao potresnu i dojmljivu, a ponekad čak u vaše opise može zalutati "degutantno, gadljivo".


Što drugo reći o knjizi u čijem je centru Batuk, dječja prostitutka? Tek joj je 15 godina, a već šest je "u poslu".
Trenutno se nalazi u Ulici kaveza u Mumbaiju, gdje se preko pola milijuna djece svakodnevno nudi onima koji ih žele iskoristiti.
Stravično, zar ne?

Sama knjiga je fikcija, ali kao da nije.
Ulica kaveza zaista postoji, a autora Jamesa A.
Levinea je posjet Mumbaiju i inspirirao da napiše ovu priču.
Pričao je s djecom koja su se našla u tom paklu, a vidjevši malenu djevojčicu kako sjedi ispred kaveza i piskara u plavu bilježnicu dobio je ideju za knjigu.

Batuk je tako postala preslika izgubljene djece koja svakodnevno u dalekoj Indiji proživljavaju nešto što nijedno dijete nikad ne bi smjelo doživjeti.
Otmice, krađe, droga, prostitucija, tučnjave, ubojstva - njihova su svakodnevnica.
Malena Batuk u bilježnici, koja se jednog dana slučajno nađe u njenim rukama, opisuje svoju sudbinu, samo jednu u moru sličnih onima koje je okružuju.


Zavirujemo tako u svijet nama nepoznat, u jednu običnu obitelj sa sela u Indiji.
Batuk zbog tuberkuloze završava u bolnici, gdje igrom slučaja nauči čitati i pisati.
Otkriva tako ljubav prema riječima, a otac i ona počinju sanjariti kako će, kao jedina pismena u obitelji, biti doktorica i učiteljica.
Od snova do surove realnosti dovoljan je bio jedan malen korak.
Zahvaljujući očevoj nesmotrenosti, obitelj ostaje bez novca i Batuk tako završava daleko od kuće, prodana u ruke grabežljivaca koji je vide kao čistu zaradu, a ne malu, nevinu djevojčicu.

Od prvog dana u Mumbaiju ona to više nije.
Ona je tek ljuska onoga što je nekada bila.
Otupjela, očvrsnula verzija Batuk koja, bez obzira na okove, još nalazi slobodu u svojim mislima.
Njen um nitko ne može sputati, njene riječi su čiste i iskrene, njeno oružje je olovka, a njen spas su retci teksta koje ispisuje u svoju malu plavu bilježnicu.
Naznaka da je dijete, ima jako malo, na to nas podsjećaju samo detalji poput činjenice da spolni čin naziva "pravljenjem kolača", a svoj spolni organ "zeko".


Opisi su brutalni i sirovi, pa ponekad možete osjetiti potrebu da zatvorite knjigu i odvratite pogled od nje.
Da zaboravite što ste pročitali, ali i da se zapitate zašto to uopće radite...
Možda zato što želite znati.
Jer možemo mi zatvoriti knjigu, ali te stvari će se ipak događati.
Djeca će se i dalje prodavati, prostituirati, otimati i ubijati.
Knjige nam služe da upoznamo svijet, a nažalost svijet je daleko od idealnog, veselog i lijepog.
Često je ružan, gadan i brutalan.


Istina, kada pročitate tužnu sudbinu malene Batuk, pomislit će te kako ste sretni.
Kako su vaše muke minorne naspram onima koje ta djeca svakodnevno proživljavaju.
S druge strane, osjetit ćete se potpuno bespomoćni.
Kao paralizirani promatrači tragedije.


To se dogodilo i autoru prilikom posjete Indiji.
Upravo zato je morao nešto napraviti, a riječi su iz njega izišle brže nego što je mislio.
Napravio je još mnoge stvari, ali više o tome ćete saznati u pogovoru, koji daje realnu pozadinu ovoj fiktivnoj priči.

"Plava bilježnica" je knjiga koju dugo, dugo nećete moći izbaciti iz glave.
Priču malene Batuk pamtit ćete, pa makar je pokušali zaboraviti.




 
 
Zoran Pilić
Nema slonova u Meksiku
Ivana Smilović
Svi smo imali čitalačke krize, kada nam se jednostavno ne da uzeti knjigu u ruke.
Potreban je samo jedan "klik" da se kriza prekine, a ponekad je to, suprotno uvjerenju da ne smijemo suditi knjigu po koricama, upravo naslovna stranica.
Knjiga Zorana Pilića skoro pa viče s polica.
Narančasta boja na kojoj se ugnijezdio astronaut, a iznad njega jako originalan naslov "Nema slonova u Meksiku".
Pa tko ne bi posegnuo za njom? 

Ako se pitate što se krije unutra, odgovor je devet priča – Kraj ljeta, Pick'n'roll, Posljednja stanica: Bronks, Neil Armstrong, Mojo, Mišolovka, Vukojarac, Priča o Popaju i Neće nam oni ništa.
Naslovi jednako zanimljivi kao sam naziv knjige otkrivaju jednako malo o sadržaju priča.


Prva rečenica knjige je "Volio sam tu svinju".
Odmah je vidljivo da se radi o nečemu atipičnom, što je teško svrstati u bilo kakve okvire.
Svaka priča je pisana jednostavnim stilom i lako se čita.
Dok čitate, imate osjećaj da ste zapravo s nekim na kavi i on vam prepričava svoje uspomene.

Djelo je duhovito i ima puno smiješnih detalja.
Ipak, iza duhovitosti se krije crnilo, kao ispod nokta, vidljivo ako se baš zagledamo.
To svaku priču čini efektnom, činjenica da nešto banalno zapravo izraste u nešto u čemu se možemo svi pronaći, probleme sa kojima se svi nosimo.
Jer to su priče običnih ljudi, ljudi koji bi nam mogli biti susjedi, obitelj, prijatelji...
 

Puno je retrospektive u pričama, sjećanja zauzimaju dobar dio, a odlična je stvar što vrlo lako možemo vidjeti i sliku naše zemlje i mentaliteta.
To je čar domaćih pisaca, ono što pišu nije nam strano i daleko, već dobro poznato i lako se možemo poistovjetiti.
A svi znamo da su knjige u kojima se prepoznamo one koje nas tjeraju na najviše razmišljanja.


Nepredvidljivost života upletena je u knjigu koja jasno pokazuje da svatko ima svoju priču.
Ima tu ljubavi, ratnih uspomena, iseljavanja, neuspjeha, drevnih bića, mladosti i starosti, životarenja...
I nekog gorkog okusa koji se krije iza svake priče.
Svaka ostavlja neki snažan dojam na čitatelja, iako ni sam neće biti siguran zašto.

Jedan od najefektnijih citata je upravo iz posljednje priče u knjizi pod nazivom "Neće nam oni ništa": "Svijet se promijenio, ne liči više na sebe, ali mi, evo i dalje od nečega bježimo: od bijede i ratova, iz malih, skučenih zemalja, gradova i sokaka, gdje svatko svakoga zna, bježimo onamo gdje se čovjek može lakše sakriti i od drugih i od sebe, bježimo od nepravde i beznađa, ali ne samo od toga, bježimo i od vlastitih familija, od prijatelja i neprijatelja, mrtvih i živih, od lopovluka bježimo, od mržnje jednako kao i od ljubavi, od nesanice, dugova, osvete, noža i konclogora, od smrdljivih kafana u kojima sjedimo po cijele dane i noći i srčemo te kave na litre, svaki božji dan, već nam je valjda i krv crna, pa samo od tog silnog lokanja kave da pobjegneš imaš osjećaj da si nešto napravio od života, od ravnodušnosti bježimo, od ludila koje je kod nas zarazno i zrači svih strana, samo nevidljive su te zrake, bježimo, čini mi se ponekad, i zbog toga što nam je urođeno da bježimo."

To je samo jedna od poruka koja se krije u ovoj naizgled jednostavnoj i laganoj knjizi, koja na prvu ostavlja dojam šaljivog djela bez nekog dubljeg smisla, ali već nakon prve priče otkriva da se tu krije puno više...




 
 
Federico Moccia
Oprosti, ali ti jesi moja ljubav
Tanja Tolić
Sedamnaestogodišnja Niki jedna je od četiri Onde.
Onde su Olly, Niki, Diletta i Erica, četiri vrckave djevojke i najbolje prijateljice koje su svoju škvadru nazvale po početnim slovima svojih imena.
No, onde na talijanskom znači i valovi, a njih su četiri doista poput velikog morskog vala: strastvene, duhovite, optimistične i zaljubljene u život.
Nasuprot njima su četiri muškarca na pragu srednjih godina – Enrico, Pietro, Flavio i Alessandro kojeg zovu Alex.
Jedan od njih je oženjen i već ima djecu, drugi je zaljubljen u svoju suprugu, ali svejedno strahuje da će ga prevariti, treći je samac, a četvrti je upravo prekinuo dugogodišnji vezu.
Točnije, Elena je napustila Alexa bez riječi, i to nakon što ju je zaprosio.
Slučaj – ili sudbina – složit će prometnu nesreću u kojoj će se Niki na skuteru sudariti s Alexom u Mercedesu.
Bit će to ljubav na prvi pogled, barem za jedno od njih.
No, Niki ima sedamnaest, a Alex čak 37 godina.
Dijeli ih ne samo dvadeset godina razlike, nego i potpuno različita životna iskustva: Niki je tek na pragu životu, i dalje beskrajno vjeruje u ljubav; Alex se već opekao i nije siguran da želi više ikome vjerovati.
Kad bi se ljubav mogla svesti na matematiku, sigurno je, kako Niki zadirkuje Alexa, da bi on bio računovođa osjećaja jer pokušava sve kontrolirati.
Treći roman talijanskog pisca, scenarista i redatelja Federica Moccie (1963), "Oprosti, ali ti jesi moja ljubav" (Hena com, 2016.), inače njegov četvrti preveden na hrvatski jezik, sve je ono – i mnogo više – na što su njegovi čitatelji navikli i što od njega nestrpljivo očekuju.
Moccia je, ne samo u Italiji, nego i diljem Mediterana, apsolutna zvijezda u žanru tinejdžerskih ljubića za kojima rado poseže i odraslija publika.
Sjetite se samo njegova hita "Tri metra iznad neba".
Glavni junaci Babi i Step postali su toliko popularni da su snimljene čak dvije filmske verzije njihove priče: najprije talijanska 2004.
godine, a šest godina kasnije i mnogo popularnija španjolska.
Četrnaest godina nakon što je napisao "Tri metra iznad neba", 2006.
godine, Moccia je objavio nastavak romana, "Želim te", a onda se dogodilo nešto nevjerojatno.
Prema autorovoj priči, ako ljubavnici na treći rasvjetni stup na rimskom mostu Milvio objese zaključani lokot, a ključ potom bace u Tiber, bit će im podarena vječna ljubavna sreća.
Preko noći Milvio je bio okićen lokotima, ali ne samo on - diljem Italije na mostovima su se počeli pojavljivati lokoti, simboli vječne ljubavi, potom u Parizu, a ljubavni lokoti vise čak i na Bruklinškom mostu.
Tolika je moć Federica Moccie.
Dio razloga treba tražiti u načinu na koji piše - romani su mu filmični, bogati dijalozima i blistavim slikama mladih koji se voze na motorima i u automobilima, izlaze, zabavljaju se, ljube i pate.
Pored toga, "Oprosti, ali ti jesi moja ljubav" prepun je referenci na suvremenu pop-kulturu, najviše glazbu i filmove, što je direktna pozivnica za mladoga čitatelja.
Govori mu: Ovo piše netko tko me razumije!
S obzirom da su priče već u startu pisane kao scenariji, Moccia ih vrlo lako pretvara u filmske ekranizacije koje redom, kao i knjige, postaju hitovi.
"Oprosti, ali ti jesi moja ljubav" u Italiji je objavljen 2007.
godine, a dvije godine kasnije dobio je i nastavak "Scusa ma ti voglio sposare" (Oprosti, ali želim te oženiti).
Po oba romana snimljeni su filmovi: prvi ima talijansku i španjolsku verziju, drugi zasad samo talijansku.
Kao da sve to nije dovoljno, nakon što je Moccia objavio "Oprosti, ali ti jesi moja ljubav", na njegovu web stranicu javila mu se – Niki osobno! U poruci je napisala: "Ja sam Niki, ona iz 'Oprosti, ali ti jesi moja ljubav'.
Postoji samo jedan problem.
Još nisam upoznala Alexa".
Bilo to istina ili ne, poslužilo je piscu da napiše još jedan roman, "Cercasi Niki disperatamente" (2007), što bi se moglo prevesti kao – očajnički želeći Niki.
Ljubav između 17-godišnje djevojke i 37-godišnjeg muškarca je naravno klišej.
S jedne strane, u pitanju je tipična muška fantazija (o mladoj djevojci).
S druge strane, to je tipična djevojačka sanjarija (o starijem, iskusnom i šarmantnom tipu koji padne baš na nju).
Jedan takav ozbiljan tip, kojem je ozbiljno slomljeno srce, naletjet će na - proljeće.
Mislim da se Niki ne može bolje opisati jer Alexovo srce napada upravo poput proljeća koje topi snijeg u veljači i obećava zelenilo, mirise i uzbuđenja.
Teško je tome odoljeti, i priroda se svaki put preda u ožujku, pa ni Alessandro neće ostati imun na Nikine čari – tko može odoljeti djevojci s iskricama u očima, najslađim osmijehom na svijetu i šarmantnim karakterom?
No mogu li ta dva svijeta funkcionirati zajedno? Može li se Alessandro do te mjere pomladiti da brine o testu iz talijanskog ili ocjeni iz matematike, a Niki do te mjere uozbiljiti da razumije koliko mu je bitno pobijediti u natjecanju na poslu i dobiti kampanju za japanskog proizvođača bombona? I što će na sve reći Nikini roditelji? I što će učiniti Alessandro kad se Elena opet pojavi?
Ako vam se sve ovo čini naivnim i neuvjerljivim, razmislite još jednom.
U Italiji i Španjolskoj su ovakve priče sasvim moguće.
Ne mislim da su ljubavi tamo površnije, ali mislim da su ljudi tamo opušteniji i da – što zbog blage klime, a što zbog kolektivnog mentaliteta i temperamenta – doista lakše vjeruju da je sve moguće.
Pa i nemoguće ljubavi.
Federico Moccia u svojim romanima sjajno hvata taj mladenački duh, tu vječnu nevinost i optimizam koji vjeruje da će mladost zauvijek potrajati.
Neodoljivo je to, likovi u njegovim romanima kao da nikada ne stare.
Prve ljubavi uvijek su vječne, strasti su uvijek svježe, emocije su stalno povišene.
Zvuči naivno, a opet je nekako i realno, Moccia ne prodaje laži i mislim da je to recept njegova uspjeha – koliko god se te njegove ljubavi činile nemogućima, ljubavni parovi spojeni iz suprotstavljenih ili paralelnih svjetova, svejedno djeluju autentično.
Jer, doista, u stvarnom životu princeze se zaljubljuju u bitange, mlade djevojke osvajaju pomalo umorne frajere u 30-ima.
Rijetko, ali ponekad te ljubavi doista uspiju.
Moccia je majstor u tome da upravo takve priče "pronađe" i prenese na papir, prkoseći svim literarnim trendovima koji ljubav pokušavaju učiniti što nadnaravnijom, ubacujući vampire i vukodlake, i time nedostupnijom.
Svojim načinom Moccia redovito pogađa čitatelja u žicu, dokazujući da svi mi želimo isto.
Voljeti i biti voljeni.
Literarni svijet Moccie u emotivnom je smislu vječna bajka, neka Narnija ili Nigdjezemska u koju je svatko od nas barem jednom ušao i zarazio se svjetlucanjem zaljubljenosti.
Čitatelji su mu beskrajno odani, doslovce ga obožavaju – mislim da je doista precizno ulovio i mladost i radost.
U taj slatki, ali ne i saharinski svijet se svatko od nas želi vratiti, makar imao i 80 godina.
Ukratko, ne možete to pobijediti.
Naprosto se predajte fantaziji i uživajte!


 
 
Umberto Eco
Ime ruže
Mihaela Štefec
Roman "Ime ruže" Umberta Eca vrlo je opširan i bogat roman – bogat radnjom, opisima i objašnjenjima raznih realnih i fiktivnih događaja i likova.
U jednoj su knjizi objedinjene velike filozofske i teološke teme, zajedno s kriminalističkim motivima i semiotičkim načinom rješavanja zločina.

Radnja je smještena u benediktinski samostan u sjevernoj Italiji 14.
stoljeća, točnije u 1327.
godinu.
Fra Vilim od Baskervillea zajedno sa svojim učenikom, iskušenikom Adsonom iz Melka dolazi u samostan kako bi sudjelovao u teološkoj raspravi s papinim poslanicima.
Ipak, rasprava pada u drugi plan, jer se u samostanu događaju neobjašnjiva ubojstva redovnika.
Tako Vilim i Adson postaju poput Sherlocka i pomoćnika mu Watsona te počinju detektivsku istragu, utemeljenu na logici i umijeću čitanja znakova (semiotici).
Neizvjesnost i napetost prisutne su do samoga kraja.

Ovaj roman zahtijeva, u najmanju ruku, načitanog i obrazovanog čitatelja, zbog razumijevanja društveno-povijesnog konteksta, ali i čestih latinskih izraza, iako to nije uvjet, jer autor vrlo dobro nudi brojna objašnjenja, uglavnom kroz Vilimove pouke Adsonu.
Prilikom čitanja ove knjige čitatelj ima osjećaj kako je on sam iskušenik Adson.
On je mlad, neiskusan, ne zna puno ni o povijesti reda u koji ulazi, ni o znanosti, ni o samom životu.
Vilim podučava Adsona, ali i svakog prosječnog čitatelja, znanosti, posebno filozofiji i učenjima Rogera Bacona te prirodnim znanostima (optici) i teologiji, uz što dolaze i inkvizicija, povijest i razlike među pojedinim crkvenim redovima, vjerski ratovi, borbe crkvenih vođa za vlast i slično.

U romanu se najviše ističe lik fra Vilima, čija razboritost i načitanost dominiraju nad svim ostalim likovima.
Tako je zanimljiva kratka rasprava između Vilima i opata o opravdanosti vjerskih ratova, kad Vilim pokazuje i veliko retoričko umijeće.
Opat: "I sveti rat je rat." Vilim: "I sveti rat je rat.
Možda zbog toga ne bi smjelo biti svetih ratova."

Umberto Eco, kao izvrstan semiotičar, samim naslovom privlači čitatelja i budi interes u njemu.
"Ime ruže" – ime je koje je mnoge zbunilo, zainteresiralo i potaklo na razmišljanje.
Autor unutar knjige to ime tumači samo jednom rečenicom: "Negdašnja ruža ostaje kao ime, zadržavamo tek gola imena", koja i dalje ne daje jasan odgovor, nego tjera na daljnje razmišljanje, što i jest cilj semiotike – potaknuti ljude na traženje skrivenih značenja, dubljeg smisla.
Na kraju, na svakom je čitatelju da ovo ime tumači na svoj način.
Eco u jednom dijelu knjige i piše: "Knjige ne postoje zato da bismo im vjerovali, nego da bismo ih podvrgnuli ispitivanju", što je i ključna poruka čitavog romana – ne povjerovati svemu što pročitamo, već promisliti i samostalno donijeti zaključak.


Uz misterij naslova, tu su i brojne rasprave i zagonetke, poput one s labirintom knjižnice, koje stalno traže aktivnog čitatelja, onog koji se ne opušta, koji prati, razmišlja.
Eco ovim romanom pokazuje kako nije sve crno-bijelo, nego itekako šareno, posebno kad je u pitanju crkveni poredak.
Tako se fra Vilim usudio izreći rečenicu, koja itekako tjera na razmišljanje jer nudi, iz usta franjevca, odgovor koji se nikako ne slaže s crkvenim stavom: "Imam dojam da je pakao raj gledan s druge strane".

Ovaj roman za svakog čitatelja nudi ponešto – zagonetke, kriminalistiku, traženje skrivenih značenja, logičko zaključivanje, teološke rasprave, pa čak i ljubavnu priču, a sve savršeno ukomponirano u jedan tekst, u jedan tjedan proveden u benediktinskom samostanu, u jedan Adsonov doživljaj koji je obilježio čitav njegov život, a zasigurno obilježava život svakoga čitatelja.

"Ime ruže" prvi je Ecov roman i najpoznatije njegovo djelo.
Prvi je put objavljen 1980.
godine, a otada kontinuirano budi interes čitatelja, pa time i slijede brojna izdanja.
Najnovije je u Hrvatskoj ovogodišnje – Profilovo.
Uz ovaj, Eco je objavio još nekoliko romana: "Foucaultovo njihalo" (1988.), "Otok prethodnog dana" (1994.), "Baudolino" (2000.), "Tajanstveni plamen kraljice Loane" (2004.), "Praško groblje" (2009.) te nedavno, prije smrti "Nulti broj" (2015.).


 
 
Leylâ Erbil
Čudna žena
Tanja Tolić
Jedna prgava kći odrasta u Turskoj 50-ih godina.
Zove se Nermin, piše pjesme i priželjkuje postati dio uzbudljivih književnih i intelektualnih krugova u Istanbulu.
Puna je strasti, "oči joj sijevaju u bljesku i sjaju, govori sa srcem na dlanu", gdje god da se pojavi, plijeni pažnju.
Dio je generacije kojoj je Mustafa Kemal doista otvorio vrata novoga života, ona možda i s većim pravom od muškaraca može reći da je Atatürk – "otac svih Turaka" – njezin otac, iako u to vrijeme više nije živ.


Nermin nije dio generacije koja se borila s Atatürkom za neovisnost Turske, nego pripada sinovima i kćerima koji uživaju u slobodi od tradicije koju je za njih izborio.
No uživaju li doista? Iako Nermin i njezine školske prijateljice zalaze u pomodne gostionice imena Lambo i Degustanica, upoznaju pjesnike i pisce, potajice od strogih i dalje religioznih majki čitaju Gorkog, Marxov "Kapital" u prijevodu Devillea te "Zločin i kaznu", Nermin će brzo otkriti da žene nisu jednake među jednakima.
Slobodna žena u to je vrijeme čudna žena, kako glasi i naziv ove fascinatne knjige Leyle Erbil, jedne od najistaknutijih i najutjecajnijih turskih književnica 20.
stoljeća koja je dvaput bila nominirana za Nobelovu nagradu za književnost.

Turska Virginia Woolf, kako su joj i za života, i nakon smrti, tepali i turski i svjetski mediji jer je hrabro lomila tradicionalnu tursku sintaksu i poigravala se s jezikom izmišljajući vlastiti, vjerojatno je nepoznata hrvatskim čitateljima, pa je roman "Čudna žena", koji je upravo objavila zagrebačka Hena com u izvrsnom prijevodu Izidore Hercigonje,  ponajprije važan doprinos upoznavanju manje „popularnih“, a izuzetno važnih književnosti.
Turska je, uostalom, praktički u našem susjedstvu, cijeli je niz tamošnjih književnika koji domaća publika voli i cijeni – Orhan Pamuk, Ahmet Hamdi Tanpınar, Ece Temelkuran, Elif Şafak, Ayfer Tunç, Ahmet Ümit, Nedim Gürsel...
da nabrojimo samo neke čija su djela prevedena na hrvatski jezik posljednjih godina.


No ako treba utvrditi trenutak kad je u turskoj književnosti započela modernost, barem za žene, možda je to upravo moment kad je počela pisati i objavljivati Leylâ Erbil (1931-2013).
Iako se Erbil u mnogim svojim djelima bavi položajem žena, a i sama je bila možda najbolji primjer "nove turske žene", roman "Čudna žena" ne treba se – iako se može – čitati primarno u tom ključu.
Erbil je za života bila izuzetno politički aktivna: najprije u Radničkoj stranci Turske, najutjecajnijoj socijalističkoj stranci 60-ih godina prošloga stoljeća, a krajem 90-ih u Stranci slobode i solidarnosti (ÖDP).
Istodobno je osnovala Zajednicu turskih pisaca i Sindikat turskih pisaca.

Sve ovo napominjem stoga što je Erbil u svojem drugom romanu prevedenom na hrvatski jezik sjajno uhvatila atmosferu turske književne scene 50-ih, u kojoj je i sama stasala.
Često oduševljeni komunizmom, tadašnji su književnici "pisali izdržavajući kazne po zatvorima koji su se, puni pisaca, pjesnika, slikara i scenarista, u nekim razdobljima pretvarali u glavna središta umjetničkoga djelovanja", kako napominje prevoditeljica Orhana Pamuka i naša poznata turkologinja Marta Andrić u jednom svojem tekstu.

Upravo u toj užarenoj atmosferi Leylâ Erbil gradi svoju priču, intimnu ispovijed glavne junakinje Nermin koja se od djevojke, glave pune ideala, brzo i bolno pretvara u ženu.
Tim buntovnim književnicima, koji je nerijetko gledaju samo kao ženu, Nermin će feministički povikati: "Ova mi je vrata otvorio Atatürk, je li ti jasno, fanatiče, Atatürk mi je otvorio ova vrata! Tko si ti da opet u duplje mraka guraš tursku ženu, ha?" A jednom pjesniku, za čijim odobravanjem, a možda i ljubavlju žudi, objasnit će da kad govori o ratu u svojoj pjesmi, ustvari govori o tome kako će žene "kojima se ne dozvoljava da sudjeluju u bilo kojoj vrsti rata na koncu oformiti svojevrsnu vojsku jadnih žena".
Drugim riječima, žena ne može biti samo žena, spol ili rod.
Mora ponajprije biti čudna, da bi mogla uistinu biti žena.

"Čudna žena" kao roman strukturno je podijeljen u četiri dijela.
U prvom dijelu upoznajemo tu mladu djevojku koja se svakodnevno bori s tradicionalnom majkom, nezadovoljnom što nema sina.
Nermin je sva u vatri: jedan trenutak planira pobjeći s mladićem, u drugom razmišlja o samoubojstvu.
Kad su u pitanju romantične tlapnje, ali i ideali, nema ni geografskih ni vremenskih granica; Nermin bi mogla biti bilo koja slobodnomisleća djevojka u bilo kojem vremenu.

Drugi dio, u kojem Nermin promatramo iz očeve pripovjedačke dionice, bit će zahtjevniji za čitatelja, ali polažem nade u njega da će ostati s autoricom do kraja.
Taj dio romana pruža nužni kontekst jer objašnjava kako se rodila mlada turska država i kako se uopće okrenula komunizmu.
Otac je most između dva svijeta, između Turske nekad i ove nove koja se rađa, jer grupni identitet Turaka, kako je to pojasnila Marija Todorova u svojem kultnom djelu "Imaginarni Balkan", temelji se na dugom nizu dihotomija.
Turci su, naime, i Azijati i Europljani, muslimani i laici, unuci Mehmeda Osvajača i Atatürkova djeca, mač islama i kršćanska kazna, otomanska siročad i turski građani, osvajači i osvojeni, ratnici i civili...

Ti paralelni i međuzavisni svjetovi u istoj zemlji u romanu "Čudna žena" sudarit će se intimno i dirljivo na relaciji otac-kći.
Jer otac i kći u ovom romanu gotovo se slijepo obožavaju, donekle se i razumiju, ali razdvajaju ih iskustvo i snovi – očevi su umrli, u godinama kad je crnčio kao pomorac, kćerini se rađaju u novom društvu koje kroz sekularizam i socijalizam pokušava od seljaka napraviti građane i izbrisati klasne razlike.
Paradoksalno, neće biti otac taj koji će kćeri otvoriti oči, nego suprug za kojeg se nije udala iz ljubavi, nego da pronađe utočište od majke i ljubavnog bijega koji je propao: "Znaš li ti što je taj tvoj ljubljeni narod, narod za kojeg kažeš da je iznad mene, taj čovjek sluša radio s glavom koja pripada vremenu još prije izuma tiskarskog stroja.
On si tek pripitomljava konja, devu, vola, ma ni tu još nije, tek uči zapaliti vatru".

U trećoj dionici romana, majčinoj, pomirit će se dvije generacije žena.
U četvrtoj, gdje se opet vraćamo Nermin, susrest ćemo ženu koja nije zaboravila na djevojku koja je bila, ali je nije uspjela najsretnije uvesti u odraslo doba.
Iskusivši spolnost i brak, Nermin sazrijeva u ženu koja spoznaje da je oduvijek bila izvan obitelji, ljevice, klase i naroda.

Čitajući o iznimnom životu i karijeri Leyle Erbil, naslućujem kako je čudna žena Nermin u velikoj mjeri odsjaj njezina života.
U svakoj riječi osjeća se sila kojom je rušila tabue i borila se za emancipaciju žena.
Glavna junakinja nepopustljivo inzistira na istini; njezini unutarnji rasapi bolno su dirljivi, autentični i zapravo poznati.
Gotovo trideset godina nakon objave romana na turskom, „Čudna žena“ i dalje je svježa i aktualna, kao da je napisana danas, baš za mene ili bilo koju od vas koja ovo sada čita.

 
 
 
Adriana Lisboa
Simfonija u bijelom
Tanja Tolić
"Na selu je postojao zabranjeni kamenolom.
Bila je tamo i prastara kuća koja je udomila zabranjene osjećaje.
Uz to se nalazilo i Imanje Ipês gdje je čovjeka toliko sludjela ljubomora da je počinio zločin.
Postojalo je drvo novca koje nikada nije niknulo.
Bilo je još toga: devetogodišnje dijete.
Napola otvorena vrata.
Mučnina, strah.
Zreo muškarac.
Bijela dojka koju bi se uhvatilo krajičkom oka kroz poluotvorena vrata.
Muška ruka preko dojke koja je bila nedokučivo blijeda, gotovo sablasna."

Tako počinje priča o dvije djevojčice, dvije sestre – Clarice i Mariji Inês – koje odrastaju u ruralnom Brazilu.
Dijele ih četiri godine, mala razlika u dobi, ali značajna u izboru sudbine.
Nepravedno bi bilo reći da je sudbina slomila samo jednu od njih, jer slomljene su obje, no jedna je ipak gore prošla.
Jedna će biti "kažnjena" dodirom, druga "darom"  pogleda.
Gotovo četrdeset godina trajat će njihova agonija; sastajat će se i rastajati, buniti, vrištati, ali najviše – šutjeti.
To je naslijeđe majke, žene koja je oprala ruke od svega.
Tako biblijski.

Roman mlade brazilske književnice Adriane Lisboe, "Simfonija u bijelom“ (Hena com, 2016.), rijedak je dragulj u svijetu književnosti.
Rijedak ponajprije zato što prijevodnom književnošću dominira literatura s engleskoga govornoga područja.
Ponekad se u tu anglo-američku dominaciju uspije probiti neko europsko djelo i na trenutak zabljesnuti.
"Simfonija u bijelom" doslovce je stigla s druge – i geografske i književne – hemisfere, iz Brazila.


Priča ide ovako.
Portugalski pisac José Saramago 1998.
godine dobio je Nobelovu nagradu za književnost.
U želji da proslavi svoj uspjeh, ali još više da slavi književnost, godinu kasnije utemeljio je literarnu nagradu "José Saramago" koja se dodjeljuje svake dvije godine najboljem mladom piscu za djelo napisano na portugalskom jeziku u luzofonskim zemljama (u kojima se govori portugalski).
Adriana Lisboa dobila je upravo tu nagradu 2003.
godine za "Simfoniju u bijelom", uz Saramagove riječi: "Spisateljica budućnosti...
autorica za sad i za sva vremena."

"Simfonija" se bavi teškom temom, perfidnog obiteljskog nasilja – incesta, praktički uvijek obavijenim velom šutnje koji je posljedica i žrtvina srama i srama onih koji su znali, ali su se pravili da nisu vidjeli.
Adriana Lisboa u tu napetu, a potisnutu situaciju koja kuha desetljećima ulazi riječima kao nožem i reže na sve strane.
Ovakve su teme često sklizak teren za pisca: kako pisati o boli, poniženju, sramu, zlostavljanju, patnji i sramoti, a da se ne koriste sve ove riječi koje sam nabrojala? A te riječi bi svakako trebalo izbjeći jer su toliko već iskorištene da su izgubile emotivni naboj i skliznule do klišeja.
Kako, dakle, pisati o tome? Kao Adriana Lisoba.
To je drugi razlog zašto je „Simfonija u bijelom“ rijedak književni dragulj.

"Simfonija" razbija sve odrednice koje bi mogla nametnuti tema i forma.
Nema patetike, nema odlomaka nad kojima ćete se rasplakati, nema sažaljenja, nema čak niti bazične identifikacije čitatelja s likovima na razini žrtve.
Lisboa je čvrsta kao željezo, ali u njezinu pripovijedanju ipak ima dovoljno i kisika i vode da taj teški metal korodira pred valom autentičnih emocija (glas njezine žrtve zvuči kao da joj je stvarna osoba diktirala iskustvo ravno u pero).
Niste okrenuli ni dvadeset stranica, a tu se, između korica, već rastače čitav jedan obiteljski život, hrđa iz djetinjstva zahvaća i odrasle osobe, nemoguće je do kraja – čista srca - biti ljubavnica, djevojka, supruga, majka, a na kraju i kći.
Šutnja je i zarazna i smrtonosna bolest kad su u pitanju tajne; ništa se ne rješava šutnjom, osim što se taloži kroz generacije i na kraju sigurno nekoga baci na koljena.

Mnogi će stradati zbog te šutnje.
Ali i mnoge će od te šutnje spasiti ljubav.
To je treći razlog zašto Adriana Lisboa zaslužuje moj duboki naklon: uspjela je doista prikazati kako ljubav djeluje, kad istinske ljubavi ima.
Znam, zvuči tako naivno, ali ljubav je jedina koja nas može spasiti kad se događaju gadosti i poništenja.

"Simfonija u bijelom" originalno je naziv nekoliko djela američko-britanskog slikara Jamesa Abbotta McNeilla Whistlera (1834-1903).
Na svim tim slikama su djevojke u bijelom, u nevinim haljinama zakopčanima do grla, djevojke toliko čiste da pomalo izgledaju kao svetice i djevice, na lijep, čedan način.
Whistler je kao slikar često kombinirao boju i glazbu u naslovima svojih djela.
Vjerujem da je Adriani Lisboi to blisko jer je po profesiji primarno bila glazbenica, završila je preddiplomski studij glazbe, a tek potom diplomski studij brazilske književnosti i postdiplomski studij komparativne književnosti.


Potražite tu sliku na internetu.
Poslije kad pročitate roman bit će vam sasvim jasno zašto je autorica izabrala naslov slike za naslov svojega romana i zašto djevojka na slici savršeno utjelovljuje Mariju Inês u romanu, i obratno.
Lisboa piše onako kako Whistler slika: nanosi sloj po sloj boje, "sjenča" tonove, nema oštrih linija ili kričavih kolorita, ali kad se malo udaljite od slike i pogledate cjelinu...
to je to, dobili ste stvarnost.
Koja nekim čudom jasno održava i sve ono što ljudi najčešće u stvarnosti skrivaju.
To je umijeće, po tome se razaznaje talentirani pisac.

Djevojka na slici u lijevoj ruci drži cvijet.
Adriana Lisboa – jer voli svoje junakinje – u roman polaže nit, ljubav.
Ta će Arijadnina nit izvući iz Minotaurova labirinta šutnje Clarice i Mariju Inês.
Vama ću prepustiti da otkrijete točno kako.
Pročitajte ovaj roman, nagradite se.




 
 
Malala Yousafzai 
Ja sam Malala
Ivana Smilović
Njezino ime je Malala.
Ona je "samo" djevojčica iz Svata, pokrajine u Pakistanu.
Skromna i pametna, kompetitivna i željna toga da bude najbolja u razredu.
Iako malena, Malala ima veliki san – osigurati obrazovanje za svu djecu, a posebno djevojčice, kojima u Pakistanu često nije moguće školovanje.
I zbog tog sna bezdušno je upucana u glavu.


Krenimo od početka.
Prvo što je važno naglasiti, ako slučajno još niste nabasali na Malalu, jest da se ne radi o fikciji.
Istinita je to priča o djevojčici koja je bez ikakvih posebnih moći postala superjunakinja.
Dok je većina pognula glavu i smatrala da se ništa ne može promijeniti, ona je svoju dizala i glasno govorila.


Posljedica je to i odgoja, jer je njen otac uvijek bio jedan od onih koji su glasno govorili protiv nepravde.
Također, kao vlasnik škola usadio joj je i svijest o važnosti obrazovanja.
I kada su im talibani prijetili, nisu zašutjeli.

"Ja sam Malala" knjiga je koja donosi priču Malale Yousafzai u suradnji sa Christinom Lamb.
U njoj je opisan put koji je Malalu doveo u školski autobus u kojem su joj pucali u glavu.
Također, opisan je i njezin oporavak i borba, koja se nastavlja i dan danas.


Vrijednost knjige je velika jer nam donosi pogled u svijet potpuno drugačiji od našeg.
Svijet u kojemu žena ne može izaći na ulicu bez pratnje, gdje se potiče tišina, umjesto jasnog izražavanja mišljenja, gdje se čak i na ples gleda ispod oka.
Svijet je to gdje mnogi nemaju mogućnost (a ni pravo) uopće naučiti čitati...
Idealno za otvoriti oči i shvatiti koliko stvari uzimamo zdravo za gotovo.
Pa i one svakodnevne, poput obične šetnje, čitanja ove recenzije i uopće pristupa ovoj web stranici.
Banalne stvari koje radimo bez razmišljanja nekome su neostvariva maštarija.


Iskreno, neka poglavlja knjige možete doživjeti pomalo sporim.
Razlog tome je što sadrže dosta detaljnu povijest Pakistana, što i nije baš lagano za procesuiranje.
Moje je mišljenje da se trebalo držati Malaline priče, iako mi je jasno da ju je potrebno staviti u kontekst, ali možda ipak ne tako detaljno.
Ljudski dio, koji daje posebnu vrijednost knjizi, lakše se čita i zbog toga, nakon par zastoja, stranice počnete sve brže i brže okretati.


Ulaskom u Malalin svijet upoznajemo jednu posve drugačiju kulturu, ali i vidimo da je ona sasvim obična djevočica, jednakih razmišljanja kao sve djevojčice njezinih godina.
Razlika je u tome što se ona za ono što je većini servirano na pladnju morala i još mora boriti.


Opisuje nam sve, od svakodnevnog života do generalne situacije i ponekad stvarno poželite da se radi o fikciji.
Ali nije na nama da se grozimo i osuđujemo, već da se trudimo nešto promijeniti.
Pa makar se radilo "samo" o promjenama u našoj svijesti.
Mali korak, ali jako vrijedan.

Moramo otvoriti svoja srca, prihvatiti da nisu svi isti kao i mi, niti imaju ista razmišljanja.
Ali iako smo drugačiji, borba nam je ista – želimo se izboriti protiv nepravde.
Kao što je učinila Malala, obična djevojčica iz Svata, koja je samo htjela učiti.

"To su nam najmoćnija oružja.
Jedno dijete, jedan učitelj, jedna knjiga i jedna olovka mogu promijeniti svijet", Malaline su riječi.


Nemojte govoriti da ništa ne možete učiniti.
Ona, koja je u međuvremenu postala i najmlađa dobitnica Nobelove nagrade, pravi je dokaz da smo sposobni za velike stvari.
Čak i ako smo samo mali ljudi.



 
 
Frode Grytten
Sobe uz more, sobe u gradu
Stanislava Nikolić Aras
Je li vas ikad povukla želja da zavirite u sobe iza osvijetljenih prozora u gradovima ili ulicama kojima svakodnevno prolazite? Znala sam to pitati polaznike radionica pisanja.
Neki bi odmah s osmijehom klimali glavama, a neki bi me začuđeno gledali.
"Ne? Nikad?" "Nikad!", odgovarali bi oni, a ovi drugi bi se smješkali kao da već unaprijed znaju što to kriju visoki prozori i krajevi ormara koje dohvaćamo pogledima.

Nisu sobe te koje privlače našu maštu, već životi koji se unutra kovitlaju, rastežu, miruju ili pulsiraju nervozama ili rutinama.
"Sobe uz more, sobe u gradu" zbirka je od deset priča norveškog pisca Frodea Gryttena, otprije poznatog hrvatskoj čitateljskoj publici po njegovoj kultnoj zbirci  "Pjesma košnice".
Kao i u "Pjesmi košnice", i u ovoj zbirci on slaže priče oko čvrsto postavljenog sadržajnog okvira.
Nisu to naravno sobe,  nego ljudi koji u tim sobama donose odluke, iz njih izlaze da se nikad više ne vrate ili da bi se vratili promijenjeni, isti, nakon ili prije odluka koje donose, a koje bi im život mogle promijeniti, ali ga ne mijenjaju ili suprotno.

Sobe su poput nijemih kuverata u koje su pospremljeni životi, odnosi među ljubavnicima i njihova grčevita borba da taj svoj život emancipiraju, dotaknu ono bitno, sebe u cijeloj toj stvari koju zovemo proces života.

Svaka se priča tiče odnosa dvoje ljudi, u pozadini svake leži zadana situacija ljubavi ili braka i prava na osobnost, izbor i slobodu.
Na tim koordinatama, kao po mreži tramvajskih šina ili, još bolje, žica koje "napajaju" vozila što se izmjenjuju na raskršćima, voze se priče, susreću i razdvajaju, dotiču na susretu i odlaze da se više nikad ne sretnu niti u sjećanjima.

Počevši čitati priče koje se jednostavno i bez napora razvijaju, vještim i smirenim dijalozima, pomislila sam da se pisac služi motivom fotografskog aparata, koji se nalazi u većini priča, kao onim trenutkom koji zaustavlja specifičnost mjesta, vremena i osjećaja dvoje ljudi i tako uspostavlja misao na onom jednom neponovljivom i neizrecivom trenutku kojemu je u prirodi da prođe.
I to je to.
Nikad više.

No ubrzo se motivu bilježenja specifičnog trenutka pridružio motiv potrebe odlaska iz vlastitog života.
Jesmo li sposobni vlastiti život promatrati s distance, jesmo li u stanju iskoračiti iz njega i promatrati ga kao što bismo promatrali vlastiti stan s ulice dok telefoniramo supruzi koju promatramo izvana, lažemo joj samo tako, iz čiste proizvoljne, ljudske ludosti?

U građenju fabule, lika ili, ako hoćete, života, postoji onaj bitan trenutak donošenja odluke.
Kad lik donese odluku da izađe iz hotelske sobe, rekavši ženi da ide kupiti cigarete, a izađe iz hotela i nastavi proizvoljno lutati prateći neku djevojku te na koncu iz vlaka promatra hotel u kojemu ga čeka žena, onda je to propitivanje kapaciteta lika u svim njegovim psihološkim i emotivnim identitetima.

To je ono što radi Frode Grytten u svojoj zbirci koja je inspirirana slikama američkog slikara Edwarda Hoppera.

Sobe i muškarci i žene koje pratimo u njihovim labirintima odluka, nalaze se u velikim gradovima od New Yorka do Lisabona, Pariza ili Bergena.
Priče su velikim dijelom napisane dijalozima, i to vrlo često telefonskim long distance call dijalozima.

Trokuti, dužine i pravci u kojima se snalaze likovi kao da su proizvoljni i ponekad do samoga kraja ne znamo što će se dogoditi; hoće li sudbinski životni događaj biti tragičan ili će se naprosto nastaviti kako onaj drugi u paru nikad ne bi saznao da je njegov život bio tako blizu da pođe u sasvim drugom smjeru.
Nikad neće saznati da ju je muž te noći, "tog jednog važnog trenutka u životu", već bio ostavio.
Svi likovi idu nekamo da bi dosegnuli jednu točku nakon koje ništa više neće biti isto, nakon koje slijedi novi početak.

Čitajući ove izvrsne priče koje sam nosila sa sobom po raznim gradovima i sobama u kojima sam spavala posljednjih tjedana,  razmišljala sam o tom fenomenu igranja odlukama koje ne mijenjaju samo naše živote, nego i živote onih oko nas te o  razlici među mentalitetima naroda, u kojima bi neki zazivali nebesa i proklinjali zemlju ako bi se član obitelji samo usudio pomisliti promijeniti oštro upisane koordinate obiteljskih odnosa, i onda opet ovih drugih koji hladnokrvno prešućuju, izlaze i nikada više ne nazovu.

Sjetila sam se velikog Émilea Zole koji u svom predgovoru "Thérèse Raquin" obrazlaže novu metodu eksperimentalnog romana gdje, parafraziram, kaže: Želio sam postaviti dvoje ljudi različitih karaktera u specifično vrijeme i okruženje i bilježiti što će se s njima dogoditi.
To na neki način radi i Grytten.
U svijetu mutnom i bez jasnih rubova, on prati sudbine tihih i ni po čemu posebnih života, daje im slobodu susreta, sudbonosnih ili slučajnih, daje im kvalitetu inteligencije koja ima snagu donošenja odluke bez opterećenja strogih patrijarhalnih zakona.

Priče su napisane poput smooth jazza koji slušamo na nekoj internetskoj stranici, prepoznajemo ih po fade in/fade out efektu, kao na putovanju, kao kad na radionici pisanja kažemo polaznicima: "Je li vam ikada palo na pamet da izađete iz vlaka ili autobusa u nekom nepoznatom gradu, sasvim neočekivano, slučajno, ostavite svoju torbu, kaput i laptop na polici u vozilu, a vi se jednostavno ustanete i nestanete iz vlastitog života ostajući živi? Življi nego prije."

Frode Grytten rođen je 1960.
u Bergenu, a odrastao je u Oddi, industrijskom gradiću na zapadnoj obali Norveške.
Dugo je radio kao novinar, a na književnoj se sceni pojavio 1983.
knjigom pjesama "Start".
Velik uspjeh postiže romanom ili zbirkom uvezanih priča "Pjesma košnice" 1999.
te mračnim društvenim trilerom "Medvjed koji teče" 2005.
Knjigu "Sobe uz more, sobe u gradu" objavljuje 2008., a na hrvatskom jeziku je čitamo u prijevodu pisca Bekima Sejranovića u izdanju VBZ-a, u ediciji Europom u 30 knjiga.

 


 
Pierce Brown
Crveni ustanak
Tanja Tolić
Distopijski žanr posljednjih je godina ponovno zavladao literaturom za mlade: najprije se 2008.
godine pojavio prvi nastavak trilogije Suzanne Collins "Igre gladi",  potom je 2009.
objavljen prvi nastavak pentalogije Jamesa Dashnera "Labirint", dvije godine kasnije, 2011., stigla je i trilogija "Različita" Veronice Roth, a sve je to ponovo pobudilo zanimanje za klasike mladenačkog SF-a, "Enderovu igru" (1985) Orsona Scotta Carda i "Davatelja" (1993) Lois Lowry, koji su k nama došli zasad samo kao filmovi.
 
"Crveni ustanak" (Profil, 2015.) logično se nastavlja na taj niz i prvi je dio trilogije mladog američkog pisca Piercea Browna koji je u samo dvije godine postao zvijezda, pobrao hvalospjeve kritike i čitatelja (osvojio je nagradu čitatelja Goodreadsa za najbolji prvijenac), a već u džepu ima i ugovor za film koji će režirati Marc Forster, redatelj hita "Svjetski rat Z".
Iako je hrvatskoj publici zasad dostupan samo prijevod prvog dijela trilogije, za očekivati je da će ubrzo uslijediti i nastavci - drugi dio "Golden Son" objavljen je lani, a završni dio trilogije "Morning Star" tiskan je u SAD-u prije nekoliko dana.
 
Glavni junak "Crvenog ustanka" šesnaestogodišnji je Darrow, pripadnik crvenih, najniže kaste čovječanstva koja radi ispod površine Marsa u nadi da će "pripitomiti" negostoljubivi planet.
Naime, prije 700 godina čovječanstvo je koloniziralo druge planete u Sunčevom sustavu, pa tako i Mars, iako ljudi i dalje žive na Zemlji i Mjesecu.
Darrow je paklar, najvažniji od bušača koji u mraku vade helij-3, plin koji omogućuje teraformaciju Marsa – podaruje mu zrak za disanje i tlo na kojem se može živjeti.
 
Crveni nikad nisu izašli na površinu Marsa, zapravo ni ne znaju da je život na njoj ne samo moguć već 300 godina, nego se već dugo odvija u bogatstvu i raskoši, a to njima – robovima – nitko nije rekao.
Okolnosti će se promijeniti kad zlatni, koji vladaju Marsom, ubiju Darrowovu mladu suprugu Eo, a Darrow se priključi pobunjenicima i postane zastrašujući i moćni – Kosac.
 
Ovo je tek početak izuzetno napetog romana od 378 stranica, a čini se da je mašta 28-godišnjeg Piercea Browna neiscrpna.
Naime, kad jednom izroni iz marsovskih rudnika, Darrow će uroniti u svijet hladne vladarice Octavije au Lune, opasnog nadguvernera Marsa Nera au Augustusa, Plesača koji će ga uvesti u redove pobunjenika, ratobornih Aresovih sinova koje predvodi vođa kojem nitko ne zna identitet.
U svijet u kojem ljudi lete uz pomoć gravitacijskih čizama, u kojem postoje tonici puni pojačivača mentalnih funkcija i gospodsko oružuje – britve – koje su u jednom trenu bič, a u drugom savršeni mač, gdje golemi brodovi ratuju u svemiru, a klesari mogu zanosnim ženama na leđa prišiti anđeoska krila i običnog crvenog pretvoriti u – vladajućeg zlatnog.
 
Upravo uz pomoć takvog jednog klesara, Darrow će započeti novi život i ući u društvo probranih, pokušati na tajanstvenom Institutu postati jedan od nenadmašnih žigosanih, možda čak i pretor, legat, političar ili kvestor.
Upravo u tom trenutku počinje pravi zaplet koji je Brown nastaviti razvijati u druga dva romana.
Zaintrigirana pričom "Crvenog ustanka", pročitala sam i nastavak "Golden Son" na engleskom jeziku, koji mi je potvrdio da je Brown, usprkos mladosti, uzbudljiv pisac i da se dobro nosi s teretom trilogije koja se većini mladih pisaca pokaže kao težak izazov, pa u nastavcima najčešće pada i napetost radnje i privlačnost glavnih junaka.
 
Osim što se ubraja u žanr znanstvene fantastike i po nekim elementima jako nalikuje "Igrama gladi" – i ovdje djeca ratuju i ubijaju u areni budućnosti, a autor društvenom organizacijom i nazivljem zaziva grčke i rimske mitove – "Crveni ustanak" je i roman o odrastanju, i avanturistički roman, i "školska priča", u smislu da doista u jednom dijelu romana, u jednoj školi, pratimo međusobna natjecanja, stvaranje prijateljstava i suprotstavljenih klanova te prve ljubavi.
 
Tako pozicioniravši priču, Pierce Brown je mudro – ako je planirao – stvorio široku bazu čitatelja, iako vjerujem da će se njegov roman primarno svidjeti mladićima.
Kažem mladićima, iako je očekivati da će ga čitati i dječaci, zato što bih ja donju dobnu granicu za čitanje romana postavila na 15 godina.
U "Crvenom ustanku" mnogo je nasilja, bezobzirnih osveta i hladnokrvnih ubojstava, pravog ratovanja u kojem se svjesno neki ljudi, pa i bliski, žrtvuju.
Vjerujem i da će se knjiga više svidjeti dečkima jer je ustrojena poput video-igrice; nema ovdje nepotrebnih opisa, duboke psihološke karakterizacije likova niti sentimentalnosti.
Privlačnost "Crvenog ustanka" počiva upravo na napetoj radnji, akciji i ratovanju koje zahtijeva strategijske vještine.
 
Suvremeni mladenački SF u sebi ne sadrži filozofiju niti se bavi pitanjima morala, i mislim da zato teško prolazi kod zrele publike sklone SF-u.
Ovo nije "Dina", koja se bavi mitovima i filozofijom; ovo nisu ni priče Ursule K.
Le Guin u kojima su likovi duboko psihološki portretirani i često se bave razgraničavanjem dobra i zla, osvještavanjem sjene unutar identiteta.
No prednost distopijske literature za mlade, koja odrastanje prikazuje kao gladijatorsku arenu, jest što dobro prikazuje tzv.
peer pressure, vršnjački pritisak koji mladi osjećaju dok se bore za status u svojoj mikro  zajednici, pa na toj razini mogu izvući i neku dobrobit, u smislu da ih literatura "razumije".
 
Dakle, ako tražite štivo za vašeg tinejdžera koji odbija bilo što čitati, jer mu je sve dosadno, pokušajte s ovim naslovom.


 
 
Jim Crace
Žetva
Tanja Tolić
Kasno je ljeto, vrijeme je žetve zlatnoga ječma.
U engleskoj provinciji, u anonimnom selu, u nepoznatom stoljeću i godini, svatko sa zdravim parom nogu i ruku može marljivim radom zaraditi dobru večeru.
Rade i djeca i starci, nakon žetve bit će gozba i za ljude i za životinje.
Kako snoplje ječma pada, humor seljana postaje sve oštriji.
Slobodno se ogovara i podbada - tko spava s čijom ženom, koji se bradati neženja odviše zbližio sa svojom kozom, koji je udovac umočio prst u tuđi lonac i koja su to djeca po selu zajednička? 

Seosku idilu prekinut će, međutim, dvije vatre.
Jedna se uzdiže iz blizine kuće gospodara Kenta.
Netko je zapalio sjenik i krovove staja, izgorio je golubinjak.
Na rubu imanja, na javnoj zemlji, vatru je pak upalilo troje tuđinaca, dva muškarca i neobično privlačna žena, oštrih očiju.
Stari običaji kažu: tko podigne čatrlju - četiri na brzinu sklepana zida i malo krova - i zapali vatru, ima pravo na ostanak.


Taj neočekivani dolazak u malu zajednicu, koju čini manje od stotinjak neukih, ali dobrostivih ljudi, zloguka je najava promjene koja će se odigrati u samo sedam dana.
U pokušaju da sakriju pravog krivca, seljani će za zapaljenu staju i golubinjak okriviti došljake.
Vrijeme je to u kojem jači tlači, nema pisanih zakona, nego ih određuje gospodar, a kazne su često surove i nerijetko uključuju smrt.
Žena drskog pogleda preko toga neće tako lako prijeći, pa će "karma" dvostruko sustići seljane.
Osim žene, selu će se osvetiti i napredak koji stiže u obliku novoga gospodara, a on ima velike planove...


Tako počinje roman "Žetva" (Naklada OceanMore, 2015.), prema najavama autora Jima Cracea posljednji koji će napisati.
Ugledni engleski pisac, star 69 godina, "Žetvom" je požnjeo hrpu nagrada - 2013., u godini objave, osvojio je Nagradu James Tait Black Memorial i bio u užem izboru za prestižnu Man Booker Prize, godinu kasnije dodijeljena mu je Nagrada Windham-Campbell vrijedna 150.000 dolara, a 2015.
godine njegov rad okrunjen je prestižnom Međunarodnom nagradom IMPAC Dublin.
Crace je karijeru počeo kao novinar, ali mu je već prva objavljena knjiga, zbirka kratkih priča "Continent" (1986), omogućila da živi isključivo od pisanja.
Hrvatskoj publici gotovo je nepoznat pisac: ovo mu je tek druga prevedena knjiga od njih trinaest, 2001.
godine Celeber je objavio njegov roman "Biti mrtav".

Najmanje pet knjiga koje je Crace napisao govore o zajednicama u nekoj vrsti tranzicije, a većina njegovih knjiga zbiva se u "Cracelandu", mjestu, zemlji koja je istodobno i strana i poznata, i povijesno specifična i bezvremena.
To je slučaj i sa "Žetvom".
Znamo da se radnja zbiva negdje u Engleskoj, u seoskoj sredini, ali ne znamo koja je godina ili stoljeće, možemo samo nagađati na temelju toga što je jasno da se industrijska revolucija još nije zbila, da se stanovništvo isključivo bavi poljoprivredom i užasnuto je prelaskom na stočarstvo (uzgoj ovaca zbog vune) te da im ideja o vješticama, čaranju i lomačama uopće nije strana.

Inicijalna ideja iza "Žetve" je Enclosure Act, odnosno  "ograđivanje", proces započet još u 12.
stoljeću, iako je vrhunac doživio od 1604.
do 1914.
godine, a kojim je najveći dio slobodnog ili zajedničkog zemljišta otet u korist krune, plemstva i veleposjednika.
Riječ je zapravo o prvobitnoj akumulaciji kapitala.
Iako pisana staromodnim, gotovo drevnim jezikom (i zahvaljujući Marku  Kovačiću i Saši Drachu prelijepo prevedena!), "Žetva" se upravo zbog teme može čitati i kao suvremeno i kao bezvremeno štivo, jer u osnovi govori o moći, imovini i vlasništvu.
Može se, dapače, čitati kao političko štivo, u registru vječnog "sukoba" bogatih i potlačenih, a sve ispričano kroz vizuru pripovjedača koji je zapravo autsajder.

Walter Thirsk u selo je stigao prije dvanaest godina, s "bratom po mlijeku", gospodarom Kentom koji je, priženivši se, dobio selo na upravljanje.
Koju godinu kasnije, i Walter će se oženiti i od gospodareva pomoćnika postati seljanin.
No nakon smrti supruge, a osobito nakon niza bizarnih događaja u selu, njegov je status poljuljan - više nije njihov, ali nije ni gospodarev, pa se i u njegovom moralnom previranju oslikava taj sukob svjetova i suprotstavljenih ekonomskih kasti.
Na trećoj razini, "Žetva" je pripovijest o propasti dobroga čovjeka, o tome kako lako mijenja strane i stavove kad zavlada strah i kako u tom paničnom nastojanju da zadrži kontrolu nad svojim životom čovjek vrlo brzo gubi temeljne ljudske osobine.
Crace polako i vješto gradi tjeskobnu atmosferu u kojoj će se neminovno sve urušiti, jedino je pitanje tko će preživjeti.

Iako je "Žetva", dakle, političko štivo - ili ga ja barem u tom registru čitala većina stranih kritičara, kojima je Craceov opus mnogo poznatiji - ja sam je mnogo više čitala kao traktat o ljepoti: da Crace zna slikati, a nigdje nisam pronašla podatak da mu je to ikad bio hobi, bio bi u toj umjetnosti fantastičan jer je pronicljivi promatrač koji svakom tonu boje zna dati ime i osobnost, a svakoj vlati trave zna napisati pjesmu punu kolorita.
Crace, gradsko dijete rođenjem, ali inače strastveni  vrtlar, prije svega razumije prirodu - zna zašto pšenica najbolje raste kad se prvi izdanci poviju, zna zaorati brazdu i od ječma napraviti kruh ili pivo.

Ovo je štivo ganutljiva posveta književnosti kakva, mislim, izumire.
Mnogo je tu pasaža posvećenih samo gledanju - tko još danas piše digresije o plavoj boji neba, o značenju oblaka, dirljive upute za odnose sa stidljivim susjedima, bukoličke posvete tratinama, brežuljcima i oranicama? Čak i ako je takav odlomak preživio uredničku ruku, suvremeni će ga čitatelj najčešće preskočiti, jer to su samo "dosadni opisi prirode", "tu nema nikakve akcije", "autor baš smara"...
No pozornom čitatelju - a samo takav će naći smisao u čitanju ove knjige - ti će opisi biti prostor za meditaciju.
"Žetva" nije knjiga koja se guta, "Žetva" je knjiga u kojoj se uživa u svakoj riječi.

Craceova proza je, naime, jako ritmična, prava gozba riječi, i prevoditelji su sjajno "ulovili" i ritam njegove rečenice i obogatili, barem moj, čitateljski rječnik cijelim nizom zaboravljenih pojmova i nazivlja.
Ritmičnost je uvijek oznaka izvanrednog stila pisanja, a Crace ima taj bogomdani talent da je njegov ritam jezika autentičan i prirodan, pa se čitatelju čini kao njegov vlastiti; nema onog teškog uranjanja u "tuđi" jezik i "tuđi" mentalni sklop na početku čitanja.
Crace to objašnjava time da njegovo nasljeđe, kao pisca, nije povijest književnosti, nego tradicija usmenog pripovijedanja.
Riječi mu, kaže u jednom intervjuu, dolaze "iz etera", ne može on baš opisati taj svoj proces pisanja.
Zvuči gotovo alkemičarski, a takva je i "Žetva".



 
 
Mae Besom
Imam ideju - i što sad s njom?
Tanja Tolić
Ako imate malu djecu, ili vam dragi prijatelji imaju malu i malo veću djecu, onda vam ovo što ću reći neće biti nikakvo iznenađenje – klincima su usta puna ideja! "Imam ideju!" vjerojatno je jedna od najčešćih rečenica koju današnji mališani suvereno izgovaraju, dobrim dijelom vjerojatno zato što su crtići za malene jako napredovali.
Srećom, završilo je doba onog ružnog seksizma u kojem su animirani filmovi, uglavnom iz Disneyjeve radionice, bili nastanjeni princezama koje čekaju princa i dane eventualno provode vezući, a prinčevi vježbaju jahanje, mačevanje i pentranje na visoke kule.


Današnji crtani junaci, oba spola i svih vrsta (ne samo ljudskih!), redom su heroji, diskriminacije više nema – cure i dečki uče kako pripitomiti zmaja, ledena kraljica na pijedestal postavlja ljubav prema sestri, a u hit-crtiću koji je dobio i Oscara mališanima se objašnjava važnost emocija.
U svima njima heroji i heroine redom izvikuju upravo tu rečenicu: "Imam ideju!" Poznajem jednu djevojčicu kojoj je to možda i omiljena rečenica, i divno mi ju je promatrati kako se, nakon što je ponosno izloži, sa strašću baca na realizaciju.

Ideje podrazumijevaju sposobnost apstraktnog mišljenja, za što djeca načelno nisu sposobna, većina nikako prije puberteta.
Ali...
i Platon je rekao da je ideja praslika, Jung ju je usporedio s arhetipom.
Da previše ne ulazim u filozofiju, zadržimo se na tome da se dijete, iako ne može dobaciti do apstraktnog, može spustiti u intuitivno, osobito ako mu je ono olakšano slikom.
I mislim da upravo zato slikovnica "Imam ideju - i što sad s njom?" (Planetopija, 2016.), autora Kobija Yamade i ilustratorice Mae Besom, kod mališana sjajno funkcionira.
Naprosto su oduševljeni njome!

Jednoga je dana dječak iz knjige dobio ideju.
Pojavila se pred njima kao malo i neodoljivo zlatno jaje s krunom na glavi.
Jaje nema oči ni usta ni uši, nikakve ljudske osobine, osim tankih nožica što će se pokazati nužnim.
Jer jaje je uporno, kao i svaka ideja, pa posvuda slijedi dječaka.
O ideji je isprva bilo teško razmišljati, jer je bila nekako neobična i krhka, no ideja nije odustajala.
I dalje ga je uporno pratila.


Brinulo je dječaka što će drugi misliti o ideji.
Na primjer, hoće li im biti smiješna? Ali ideja je bila čarobna – dječak se zbog nje osjećao bolje, sretnije.
Ideja je tražila mnogo, ali je i rasla.
Dječaku su mnogi, doista, rekli da ideja uopće ne valja, da je gubitak vremena i da od nje nikad ništa.
(Poznato?) No dječak, srećom, nije odustao.
Možda mi se najviše sviđa slika na kojoj dječak leži u krevetiću sa svojom idejom i svim svojim plišanim igračkama - sagradio joj je novi dom, s otvorenim krovom, da može gledati zvijezde.

"Imam ideju - i što sad s njom?" nije, međutim, knjiga samo za djecu, nego i za odrasle.
Ponekad se naizgled bezazlene zamisli mogu pretvoriti u nešto veliko, sjajno, hrabro i pametno, ma kako nam se to isprva činilo teško ili nemoguće.
Sve oko nas jednom je bila nečija ideja.
Upravo zbog te poruke koju promovira, slikovnica je dobila zlatnu nagradu IPPY koja se dodjeljuje za izvrsnost u nezavisnom izdavaštvu, dospjela je na bestseler liste Publisher's Weeklyja, Wall Street Journala i USA Todaya, a inspirativnu slikovnicu naručile su čak i velike i uspješne kompanije poput Googlea.

Kobi Yamada ima malu tvrtku Compendium, sa sjedištem u Seattleu, koja se specijalizirala za darove, između ostaloga i inspirativne knjige.
Sam nikad prije nije pisao, ali ga je ideja o zlatnom jajetu napala i nije ga puštala na miru.
I ilustratorici Mae Besom je ovo prva knjiga.
Angažirao ju je Yamada osobno, nakon što se zaljubio u njezinu ilustraciju zeca koji svira klavir u šumi okrenutoj naopačke.
Besom živi u Kini, ne zna riječ engleskog jezika, ali su se Yamada i ona sporazumjeli uz pomoć prevoditelja i dogovorili posao.
Knjiga je objavljena u siječnju 2014.
godine, a u samo godinu dana prodana je u 300 tisuća primjeraka!

"Imam ideju - i što sad s njom?" do kraja se rasplete u prekrasnu priču.
Iz jajeta se, kao i iz pravih jaja u stvarnome životu, izlegne novi život.
Ideja više nije samo ideja, niti je isključivo dio dječaka.
Ideja postane dio svega.
Mislim da je to uvjerenje najbolji mogući dar koji možete pokloniti i svojem djetetu i djetetu u sebi.
Kao što kaže dječak: "I tada sam shvatio što se radi s idejom.
Promijeniš svijet."  


 
 
Marguerite Duras
Mornar s Gibraltara
Tanja Tolić
"Mornar s Gibraltara" počinje kao bajka, rečenicom: "Bio jednom jedan muškarac koji nije bio sretan".
Taj muškarac, neimenovan, naš je glavni junak.
Imao je ženu koja mu se nije sviđala i posao koji mu se gadio – po cijele dane sjedio je u pariškom uredu i upisivao rođene i umrle, vjenčane i pretpostavljam rastavljene.
Bio je slomljen od bijednoga života, bez doživljaja i bez prijatelja.


Na godišnjem odmoru u Italiji, u kolovozu 1947.
godine, taj će muškarac najprije slučajno upoznati vozača maloga kamiona.
Ispričat će mu svoj bijedni život.
Vozač će mu reći da njegov život ne valja i da mora nešto promijeniti.
Naš neimenovani junak više je čovjek inercije nego akcije, ali vozačeve riječi, tako prijateljske, ponukat će ga ode u jedno malo selo na ušću rijeke.
Tamo će prvi put ugledati tajanstvenu ženu s jahte o kojoj svi pričaju.
Zove se Anna, jako je lijepa i jako bogata.
Ona plovi morima u potrazi za mornarom s Gibraltara, ljubavnikom koji ju je ostavio prije tri godine.
Već taj prvi pogled na Annu donijet će slutnju ljubavi, a to će mu dati hrabrosti, ili ludosti, da se rastane od žene s kojom je bio u vezi i napusti posao koji ga je gušio.
Umjesto toga, popet će se na jahtu i s Annom i njezinom neobičnom posadom krenuti u potragu za mornarom s Gibraltara...
    

Marguerite Duras mora se jako voljeti da bi je se moglo čitati.
To rečeno, slijedi napomena: još prije dvadesetak godina ova primjedba bila bi sasvim suvišna.
Tada je, naime, vladalo neko drugo vrijeme – mobilne telefone malo tko je imao, pametne telefone baš nitko jer nisu postojali, mobilnog signala jedva da je bilo čak i u Zagrebu (znali smo se tada šaliti da moraš otići na Trg bana Jelačića da bi mogao telefonirati), internet je bio tek u povojima, stidljivo su se otvarale prve e-mail adrese, nije se zapravo imalo kome pisati.

Prije dvadeset godina, dok sam bila na početku dvadesetih, Marguerite Duras bila je jedan od mojih omiljenih pisaca.
Namjerno kažem pisac, a ne spisateljica, jer se upravo ona tako određivala, kao pisac romana, u muškome rodu, iako nije pisala samo romane nego i scenarije, iza nje je ostalo oko 80 djela.
U devedestima mi je glava bila puna njezinih rečenica i junakinja; tih čudnih žena koje lako klize u psihološka napuknuća, a sve bez drame i histerije.
Savršeno mi je bila jasna atmosfera svakog njezinog romana jer život je tada (još) bio spor.
Bio je kao more ili golemi ocean, u svakom slučaju, imali smo vremena u njega dokono piljiti.

Milana Vuković Runjić, urednica Durasičinog novoprevedenog, iako starog romana "Mornar s Gibraltara" (Vuković i Runjić, 2015., prijevod Ana Kolesarić), stoga se ispravno pita u pogovoru hoće li današnje društvo imati sluha za autoričine rečenice ili će se svijet Marguerite Duras polako udaljiti od nas i prepustiti nas našim plitkim zabavama.
Prošlo je, naime, stotinu godina od rođenja Marguerite Duras.
To, piše Milana Vuković Runjić, nije mnogo gledamo li tu brojku iz vječnosti, ali je dovoljno da se poveća broj onih u čijim je očima Duras svećenica proze, ali i onih kojima se njezino pisanje više ne obraća, jer u njemu vide samo vječitu sporost i neizgovorenost, što se u našem vremenu može pretvoriti u puku dosadu.

"Mornar s Gibraltara", originalno objavljen 1952.
godine, doista slabo korespondira s današnjim vremenom, pa se kao čitatelj pripremite – ili će vam ova priča biti smrtno dosadna ili ćete se u nju nerazumno zaljubiti pa u dugačkim pasažama i naizgled besmislenim dijalozima nećete iščitavati monotoniju nego egistencijalističku poeziju.
Marguerite Duras je, kako je zapisala naša poznata durasologinja i umirovljena profesorica francuskog jezika na zagrebačkom Filozofskom fakultetu Ingrid Šafranek, doista najlakše čitati na prvoj razini u kojoj nam ona priča neku egzotičnu ljubavnu priču.
No ta priča, iako u ovom slučaju počinje kao bajka, nikad nije napisana kao bajka.
Prepuna je i jezičnih i idejnih distorzija jer te ljubavne priče nikada nisu sretne, a ljudi koji su njihovi protagonisti uvijek plivaju – ili se dave – u strašnoj i bolnoj sreći postojanja, najčešće destiliranom očaju.

Društvo koje plovi jahtom bogatašice zapravo je zajednica zaigranih egzistencijalista, pogonjena alkoholom.
Jako je puno alkohola na tom brodu! Pije se bijelo vino, crno vino, vinjak, liker od metvice, pernod, viski, pivo.
Veći dio romana naš glavni junak i žena u koju je zaljubljen uopće nisu trijezni.
Iako zvuči kao pitanje na razini trača, sasvim je opravdano – tko zna je li i Marguerite Duras bila trijezna dok je roman pisala? Njezina ovisnost o alkoholu bila je cjeloživotna, zbog alkohola je u jednoj fazi života pala i u petomjesečnu komu; mnogi dijalozi u ovom romanu, koji se vode uz obilje alkohola, zvuče kao da bulazne pijani ljudi, Durasičino pismo je takvo da na trenutke nalikuje automatskom pisanju – možemo ga čitati kao lakoću proze, kao da je postigla da pisanje uistinu bude Sve, a možemo ga na trenutke čitati i kao vinski solilokvij ili, još gore, logoreju, patološku sklonost pretjeranom govorenju.
  

No, ipak...
ovo je Marguerite Duras, neizbježno autobiografska, odnosno autoromaneskna, o čemu god da piše, a kad se najviše skriva i bježi, možemo biti sigurni da najviše razotkriva, ali treba znati čitati i treba imati strpljenja za takvo čitanje.
U toj specifičnoj atmosferi ravnodušnih života, iza dugačakih odlomaka monotonije i povremeno besmislenih dijaloga, jedan muškarac "zabavlja" jednu ženu pričanjem bajki u pokušaju da joj misli skrene s očitoga – da se zaljubila u njega, da voli njega, a ne mornara s Gibraltara.
Priznati da i ona njega voli za Annu je veliki izazov jer znači potpuni zaokret u životu – traganje, a ne mornar, za nju je bio smisao života.
Može li se iz te besmislene potrage prijeći u stvarni život, riskirati s realnom ljubavlju? Marguerite Duras, po običaju, ne daje jednostavne odgovore.
 
 
 
Milena Busquets
I to će proći
Tanja Tolić
Roman "I to će proći" bio je tek rukopis kad je izazvao pravu pomamu na Frankfurtskom sajmu knjigu.
Ne događa se baš često da se nakladnici "potuku" oko neke knjige, pa je tim više literarno čudo što se to dogodilo oko knjižice od 170 stranica u kojoj autorica piše o – smrti majke.
Španjolska autorica Milena Busquets imala je iza sebe jedan objavljen roman na materinjem jeziku, a u kontekstu Europe, a kamoli svijeta, bila je potpuna anonimka kad su joj ugovore za objavu ponudile prestižne nakladničke kuće, francuski Gallimard, njemački Suhrkamp i talijanski Rizzoli, uz dvadesetak drugih.
U prijevodu Tanje Tarbuk ovih ju je dana objavila i domaća nakladnička kuća, Vuković &amp; Runjić, nadajući se, ne bez temelja, da bi se elegična priča o majci mogla pretvoriti u književni hit koji će preživjeti ljeto.
Pripovjedačicu Blancu upoznajemo na sprovodu, nakon duge i teške bolesti umrla joj je voljena majka.
Blanca je nedavno navršila četrdesetu, iza sebe ima dva braka, iz svakoga braka po jednog sina, ponekad se potajice sastaje s oženjenim ljubavnikom, ponekad spava s bivšim suprugom broj dva koji ima djevojku, a na pogrebu zapazi zgodnog neznanca koji nije došao sam.
Ima tu malo krize identiteta, što kćerinskog, što ljubavničkog - majka je bolovala od demencije, posljednje uspomene nisu sretne, rastanak nije bio lak; problem s bivšim muževima i ljubavnicima najviše je u tome što su bivši, što nije preostalo nijedno rame na koje bi se Blanca noću mogla nasloniti.
Ipak, ne može se reći da pripovjedačica nije voljena – svi joj brižno savjetuju da se nakon pogreba vrati tamo gdje je majka pokopana, u ljetnu rezidenciju u Cadaqués, pa tako na katalunjsku rivijeru odlaze svi zajedno – i pripovjedačica, i djeca, i njezine prijateljice, dva bivša supruga, oženjeni ljubavnik i zgodni stranac.
"I to će proći" sigurno će jednoga dana biti sjajan film, ako ga, naravno, netko snimi.
Jedna od onih profinjenih, inteligentnih europskih drama s primjesom komedije u kojima se velike obitelji nađu na okupu pa isplivaju obiteljske tajne, svi razgovaraju glasno i istodobno, ali su usprkos razmiricama i ponekom skandalu omotani ljubavlju i ugodom, pa se u grad, primjerice Barcelonu, vraćaju nakon burnog i treperavog ljeta, svjesni su da su i dalje sigurni i prihvaćeni.
Te velike obitelji – čak i kad nisu nužno povezane krvlju, nego prijateljstvom - uvijek su filmične, osobito ako su sretne; nakon gledanja (i čitanja) osjećate se posutim vilinskim prahom.
Protagonisti ove male priče djeca su blistave generacije poznate kao La Gauche Divine, kulturnog pokreta koji je procvjetao u Španjolskoj sredinom 60-ih godina prošloga stoljeća za trajanja liberalizacije, aperturisma, "nježnijeg" perioda Francove strahovlade.
Viši sloj španjolske inteligencije, uglavnom umjetnici, nije imao neku posebnu agendu, osim kreativnosti; u svakom slučaju njihovo ljevičarenje više je bilo stvar snobizma, nego stvarnog otpora Francovu režimu.
Cadaqués je bio jedno od njihovih ljetnih sastajališta, što dovoljno govori o privilegiranom životu grupe, to je 60-ih bio španjolski odgovor Saint-Tropezu.
Manifest La Gauche Divine bio je postmodernistički, ali bilo je tu previše narcizma i autoreferencijalne kulturne produkcije.
Osjeća se to i u pisanju Milene Busquets, prvenstveno kao žal za ozračjem iz njezina djetinjstva, potom i kao tugovanje za majkom – spisateljicom, urednicom i vlasnicom izdavačke kuće Lumen, Esther Tusquets, koja je umrla 23.
srpnja 2012.
godine, a koja je bila pripadnica upravo te grupe.
Konačno, osjeća se to i u načinu na koji Busquets piše: koliko god tugovala, ne može se izdvojiti iz privilegiranog okvira u kojem živi, na trenutke je jadna do očaja, u drugima je zapanjujuće frivolna.
Rekla bih da su se europski nakladnici upravo iz tog razloga "počupali" oko njezina drugog romana.
Naime, "I to će proći" na najočitoj razini čitanja funkcionira na ravni trača, zbog čega se knjiga guta u jednom dahu (ja sam je pročitala u jednoj večeri).
Pripovjedačica je brbljava, krajnje indiskretna, otkriva sve obiteljske tajne, raskrinkava ljubavnike – znamo tko je opsjednut seksom, tko previše pije, tko ima kubansku stražnjicu i glavu okupiranu Freudom, tko se voli kupati gol, a tko sve goste ljubi u usta pri pozdravljanju.
Autorica ništa ne skriva, nikoga ne štedi, u intervjuima redovito naglašava da je Blanca ona i da je u pitanju memoarska proza, što postaje posebno zanimljivo nakon rečenice kako se može "mnogo reći o karakteru nekoga samo na temelju toga kako ti prije seksa skida gaćice".
Busquets o seksu – a ima ga dosta - piše nesputano, otvoreno, seks je u "I to će proći" zdrav i dobar, nesputan i radostan.
Očito je da se autorica ne boji pisati o seksu, možda zato što kao žena, za razliku od muškaraca, nema taj pritisak da to moraju biti najbolji opisi najboljeg seksa ikad.
Ona naprosto piše o užitku, seks gotovo funkcionira kao treći glavni junak, uz pripovjedačicu i njezinu majku.
Usprkos tome, u ovom seksu nema opscenosti, nije to pornografski seks; ovdje je on više taktilna utjeha, uzemljenje, u pravom smislu riječi eros nasuprot tanatosu, volja za životom nasuprot neumitnosti smrti.
Na jednom mjestu Busquets piše: "Ono što mi najviše nedostaje iz mladosti, to je onaj način spavanja kada se raširimo po cijelom krevetu.
Sada ulazim u krevet kao da ulazim u lijes.
U nekim danima ostanem spavati sklupčana na kauču da se ne bih morala suočiti s krevetom.
Lako je doći do seksa, ali postići da te netko grli cijelu noć, to je druga priča, iako ni to ne jamči miran san, jer ima vrlo neudobnih muškaraca."
Milena, odnosno Blanca, ne može živjeti bez muškaraca, bez seksa i bez haljina.
Opsjednuta je odjećom i modom, pri čemu u ispoljavanju te frivolnosti nema nikakvog stida; bez pardona na svojem blogu piše o čipkastim gaćicama, u intervjuima objašnjava kako njezina majka intelektualka nije baš imala razumijevanja za tu njezinu opsjednutost izgledom.
Kao kontrapunkt toj banalnoj i ponekad smiješnoj svakodnevnici, Busquets ispisuje tužaljku posvećenu majci, u obliku podugačkog pisma u kojoj se povremeno majci direktno obraća, često bilježeći gdje je sve više nema i kako je njezina prisutnost koja je ugasnula na svakodnevicu bacila sjenu.
Svijet, otkrivamo, nije toliko blistav ni poželjan – koliko god privilegiran bio - kad majke više nema.
U intervjuima napominje kako je tekst romana vrlo intiman, da ima osjećaj kako je okrvarila ruke, iako ne iskorištava njezino kulturno nasljeđe - Busquets ne piše o Esther Tusquets, književnici i uglednoj nakladnici, nego piše isključivo o majci.
Majka joj, kaže, i dalje mnogo nedostaje, sanja je gotovo svake noći, a pisati o smrti majke za nju nije imalo terapeutski učinak, to je bilo nešto što se naprosto moralo učiniti.
Elegija za majku ili oca posljednjih se godina pomalo ustoličila kao književni žanr, iako je oduvijek bila tema u književnosti.
Milena Busquets ni izbliza nije u tome toliko dobra kao Francuskinja Delphine de Vigan i njezin roman "Ništa se ne opire noći" ili, primjerice, kao Amerikanac David Vann i njegova zbirka priča "Legenda o samoubojstvu", no treba biti pošten pa reći i da su njihovi roditelji bili daleko teže i složenije ličnosti od majke Milene Busquets, pa time i literarno zanimljiviji.
Busquets je uspjela u najtežem - uspostaviti ton koji nije patetičan dok se govori o smrti roditelja, nije skliznula u tu opasnu klopu koja vreba kad se piše o gubitku.
U tim je opisima Busquets nježna i ogoljela; ispisala ih je s mjerom.
"Ali mislim da si me voljela, ni mnogo, ni malo, samo si me voljela i točka.
Uvijek sam mislila da te oni koji kažu 'puno te volim' zapravo malo vole, i možda dodaju 'puno', koje u tom slučaju znači 'malo', zbog strepnje ili straha pred snažnim dojmom riječi 'volim te', što je upravo jedini pravi način da se kaže 'volim te'.
Ono 'puno' pridonosi tome da se riječi 'volim te' pretvore u nešto prikladno za svakoga, iako, zapravo, to gotovo nikada nisu.
'Volim te', to su magične riječi koje te mogu pretvoriti u psa, u boga, koje te mogu zaluditi, baciti u sjenu."
Ljubav i gubitak, najavila je Busquets, i dalje će ostati njezine teme.
Počela je boljeti disati i gotovo da više nema noćne more, i ponekad osjeća kako se vrtloži vilinski prah ponad njezine glave, ne jako i ne često, ali i to je početak.
Nasljeđe majke može biti dobro, čak i nakon smrti.



 
 
Eleanor Catton
Luminari
Tanja Tolić
Kurva se pokušala ubiti, mladi bogataš je ispario, političar je ucijenjen, u kolibi je pronađen mrtav pustinjak, a blago je nestalo – to je tek početak epske priče koja se zbiva na Novom Zelandu sredinom 19.
stoljeća u gradiću Hokitika koji potresa zlatna groznica.
Do kraja romana od gotovo 800 stranica susrest ćemo još i krivotvoritelje, ovisnike o opijumu, nezakonitu djecu, pomorskog kapetana koji se lažno predstavlja i bivšu vlasnicu bordela koja održava spiritističke seanse.
“Luminari“ Eleanor Catton po mnogo čemu su izniman roman, no već i ovo je dovoljno da objasni zašto je žiri nagrade Man Booker bio dovoljno impresioniran da mu 2013.
godine dodijeli nagradu za najbolji roman.

Eleanor Catton ostat će zapamćena kao najmlađa dobitnica Bookerove nagrade – imala je svega 28 godina kad je nagrađena, a njezini “Luminari“ ujedno su najdulji roman koji je ikad osvojio to prestižno književno priznanje.
Na hrvatskom ga je nedavno objavila poduzetna Naklada OceanMore, upisujući tako među “svoje“ autore još jedno vrsno književno ime.
“Luminari“ koji u hrvatskom prijevodu broje 778 stranica (sve pohvale prevoditelju Deanu Trdaku!) istodobno su i zahtjevno i lagano štivo za čitanje.
Lagano jer u osnovi je riječ o napetom povijesnom i avanturističkom romanu koji vješto koristi postulate modernoga trilera pa se brzo i sa znatiželjom čita; zahtjevno jer je u pitanju viktorijanski pastiš komplicirane strukture i zapleta, s mnogo likova, što pak traži koncentriranog čitatelja s dosta slobodnog vremena.
Godine 1866.
u Hokitiku iz Škotske stiže mladi odvjetnik Walter Moody; bježi od obiteljske sramote nadajući se da bi se mogao obogatiti kao i brojni drugi kopači zlata.
No odmah po dolasku u lokalni hotel slučajno upada na napeti sastanak dvanaestorice muškaraca koji su se potajno sastali kako bi izmijenili informacije o nizu neriješenih zločina.
Mooddy je i sam prilično potresen jer je na barku Godspeedu kojim je doputovao u Hokitiku svjedočio nesvakidašnjem događaju, zastrašujućoj prikazi, no blagoslovljen zdravim razumom i talentom za logično zaključivanje brzo će se prometnuti u glavnog “detektiva“ koji će zabrinutoj dvanaestorici pomoći da raspletu priču, pronađu krivce i pomognu paru nesretnih ljubavnika.
Eleanor Catton (1985), rođena u Kanadi, a odrasla u Christchurchu na Novom Zelandu (danas živi u Aucklandu, gdje predaje kreativno pisanje na Tehnološkom institutu Manakau), četiri je godine istraživala građu za svoje kompleksno djelo; čitala knjige o životu novozelandskih tragača za zlatom, proučavala viktorijanske romane čiji je stil imitirala (odatle i pastiš kao žanr), ali i provodila sate na internetskim stranicama posvećenima astrologiji.
“Luminari“, naime, svoju neobičnu strukturu, ali i glavne i sporedne junake, duguju upravo “opsjenarstvu“, astrološkom proricanju.
U viktorijanskom duhu, Catton prije početka romana u zasebnoj tablici poimence navodi svoje junake, pa ih – potom u astrološkom duhu – dijeli u zvjezdane i planetarne, a nakon njih navodi i povezane kuće (u kojima se odvija radnja) te povezane utjecaje (koji upravljaju ponašanjem naših junaka).
Zvjezdanih likova ima dvanaest i izvedeni su iz dvanaest astroloških znakova, iako se to ne navodi izrijekom nigdje u romanu, ali je autorica u nekoliko intervjua napomenula kako su joj glavne osobine znakova zodijaka poslužile kao kostur na kojem je gradila osobnost, temperament i fizički izgled svojih junaka.
Jedini maorski lik, Te Rau Tauwhare, tako je astrološki ovan; bankovni službenik Charlie Frost je bik; novinski nakladnik Benjamin Löwenthal je blizanac; upravitelj hotela Edgar Clinch je rak; vlasnik operne kuće i rudnika zlata Dick Mannering je lav; kopač zlata Quee Long je djevica; trgovački posrednik Harald Nilssen je vaga; mračni ljekarnik Joseph Pritchard je škorpion; pomorski prijevoznik Thomas Balfour je strijelac; sudski službenik Aubert Gascoigne je jarac; vlasnik pušionice opijuma Sook Yongsheng je vodenjak, a zatvorski kapelan Cowell Devlin riba.
Tu je potom sedam planetarnih junaka, daleko važnijih, jer oni zapravo pokreću radnju.
Za njih su inspiracija bila nebeska tijela i njihovo mitsko, arhetipsko i astrološko značenje, pa je tako Walter Moody zapravo brzi i elokventni Merkur; Lydia Wells je zavodljiva Venera; Francis Carver je očekivano ratoborni Mars; Alistair Lauderback je tašti Jupiter; George Shepard je disciplinirani i osvetoljubivi Saturn; a Anna Wetherell i Emery Staines su astralni blizanci (rođeni u istom gradu, na isti dan i vjerojatno u isti sat), pa su slijedom toga njih dvoje Mjesec, odnosno Sunce.
Njih dvoje ujedno su “dali“ i ime romanu, jer su Sunce i Mjesec luminari - nebeska tijela koja zrače svoju svjetlost, a u astrološkim tumačenjima simboliziraju duh i dušu.
Ovo nije sve.
“Luminari“ imaju dvanaest velikih poglavlja, čime se dodatno aludira na dvanaest astroloških znakova, ali i dvanaest mjeseci, čime je zatvoren krug od godine dana.
Ispred svakog poglavlja nalazi se astrološka karta, a svako od poglavlja podijeljeno je na manje cjeline koje nose nazive tipa “Merkur u strijelcu“ ili “Sunce u jarcu“, što odaje koji će zvjezdani i planetarni junak dominirati u tom potpoglavlju.
Specifična struktura nadalje se očituje i u duljini 12 poglavlja koja oponašaju Mjesečeve mijene.
Svako iduće poglavlje upola je kraće od prethodnoga.
Ta struktura postoji u originalu, ali nije, očito, mogla biti sačuvana u hrvatskom prijevodu.
Sve ovo navodim prije čitanja romana jer, osim ako se ne razumijete u astrologiju, ništa od ovoga nećete zamijetiti, a bit ćete zbunjeni astrološkim kartama, nazivima poglavlja i time što su ona prema kraju sve kraća, gotovo “zbrzana“.
Astrologija, kao takva, nije tema romana, spominje se tek kratko kad doznajemo da su kurva i nestali bogataš astralni blizanci i da su, slijedom toga, njihove sudbine do kraja života povezane.
To je, po meni, ujedno i jedan od dva problema romana.
Njegova glavna posebnost – to što je napisan u astrološkom okviru - prosječnom čitatelju potpuno je  nerazumljiva i, zapravo, nevidljiva.
Da bi se roman čitao u tom ključu, potrebno je specifično znanje, a opet, čak i uz to specifično znanje, čitatelj neće dobiti dodatnu vrijednost jer astrološki ključ baš nikako ne doprinosi bogatstvu romana (zaplet ćete razumjeti i bez toga).
To je autorski egzibicionizam, golema mentalna petlja, vrijedna svakog divljenja (tim više što je autorica toliko mlada, a toliko vješta!), ali i apsolutno nepotreban u registru čitanja.
Pojašnjenja koja sam navela ovdje, doznala sam naknadno, istražujući roman.
Također, za milijun godina ne bi mi palo na pamet da duljina poglavlja oponaša Mjesečeve mijene, što je teško shvatiti i zato što omjeri duljine nisu jednaki u hrvatskom prijevodu, a i stoga što je hrvatska naslovnica (koja je, usput, prelijepa, pa ovom prilikom velika pohvala zagrebačkom Superstudiju koji je odgovoran za sve naslovnice Naklade OceanMore) različita od originalne (na kojoj su te mijene barem nacrtane, pa mogu navesti čitatelja na pravi trag).
Drugi, mnogo ozbiljniji problem je što “Luminari“, koliko god fascinantni bili u smislu kontrole nad golemom strukturom i jako kompliciranim zapletom, zapravo nemaju ne dublju, nego nikakvu posebnu poruku.
Dakle, budite spremni na to da ćete pročitati gotovo 800 stranica isključivo zabave radi.
Neću reći da je roman mogao biti kraći – jer smatram da je duljina romana pravo i odluka pisca – ali ne dati zadovoljštinu čitatelju nakon što je s vama proveo 800 stranica ipak jest neki oblik prevare.
“Luminari“ nisu roman kojem ćete se vraćati jer nemate zašto.
Oni su, nažalost, poput predivne kuće, koja udovoljava estetskim ili čak arhitektonskim kriterijima, ali u njoj se ne može živjeti.
Nema, recimo, krov, ili ima krov, ali nema kvaku na vratima pa ne možete ući.
Catton fascinantno navigira kroz svoju kompleksnu priču, zadivljujuće održava čitateljevu pažnju svih 700 i nešto stranica, ni u jednom trenutku “Luminari“ nisu dosadno štivo, dapače! Ali nijedan od tih brojnih, živopisnih likova neće vam oteti srce, nikoga nećete trajno pamtiti, čak niti te sudbinske ljubavnike oko kojih se vrti čitav zaplet.
Sve ovo rečeno, “Luminari“ su rijetko izvanredan književni pothvat, koji zaslužuje naklon do poda, i ako imate vremena za 800 stranica zabave, ja bih mu dala šansu.




 
 
Božica Dragaš
Između koljena
Tanja Tolić
Na livadi ljudske gluposti, predrasude su maslačci i tratinčice u odnosu na tabu.
On je drač.
Kaže to Boris svojoj sestrični Tinki dok hodaju u jednoj od prvih zagrebačkih povorki ponosa.
Drač je u ovom slučaju incest.
Ne incest koji uključuje starije rođake i malu djecu, dakle nikakva pedofilija, nego konsenzualni incest, dobrovoljni i željeni odnos između dvaju odraslih osoba.
Upravo onakav kakav u romanu prvijencu Božice Dragaš “Između koljena“ (Algoritam, 2015.) prakticiraju Boris i Tinka punih jedanaest godina.

Incest kao tema slabo je zastupljen u hrvatskoj književnosti.
Pretraga kataloga gradskih knjižnica izbacuje tek četiri rezultata u kojima je incest književni motiv: zbirku poezije “Lucifer“ Lucije Stamać; kratki roman “Slomljeno srce“ Sanje Mudrinić; četiri nježne priče “Romeo i Trnoružica“ Predraga Raosa i “Elijahovu stolicu“, roman Igora Štiksa.
Tu je, prema internetskoj pretrazi, i tročinka Milana Begovića, drama “Myrrha“, koju je 1902.
godine objavio u Pragu pod pseudonimom Stanko Dušić, svjestan činjenice kako bi mitska tema incestuozne žudnje “u hrvatskoj sredini vjerojatno izazvala zabranu drame kao odgovor vječito budne 'ćudoredne cenzure'“.


U tom kontekstu, roman Božice Dragaš može se, gotovo sigurno, smatrati prvim hrvatskim romanom koji tematizira  incest.
Tinka je knjižničarka, Boris je odvjetnik, a njihova dugogodišnja incestuozna veza oboje je stavila u poziciju radikalne emotivne izoliranosti jer svoju vezu taje.
Nikome se ne smiju povjeriti ne samo zbog osude, nego i stoga što je rodoskvrnuće između djece braće u Hrvatskoj kažnjivo zatvorom do jedne godine.
Paradoksalno, prema Obiteljskom zakonu sud u izvanparničnom postupku može iznimno, iz opravdanih razloga, dopustiti sklapanje takvoga braka.
Do kraja romana Tinka - naša pripovjedačica - neće doznati koji su to opravdani razlozi.
 

Roman “Između koljena“ domišljato je nazvan po jednoj usputnoj rečenici Tinkine i Borisove babuške, u vrijeme dok starica još nimalo ne sumnja u prirodu njihove bliskosti pa im krevete namješta u istoj sobi.
“Dragi bog oće da se rodbina voli i slaže, vako ko vas dvoje.
Jer niko ti i ne more bit bliži od roda rođenog.
Zato mi vas je i poslo, da mogu na miru umrit.
I pravo ću gore kod dida, da čujem što sad ima za reć.
Budaletina, da barem more vidit kako je umisto nevolje i jope sloga i jope dobro između koljena.“

No “između koljena“ često je turbulentno, Tinka ne podnosi baš najbolje skrivanje, razvila je cijeli pogon - poput vježbi disanja i kontrole panike - ne bi li lakše ovladala svojom složenom situacijom.
Boris je opušten, duhoviti i inteligentni šarmer, gospodar Tinkina tijela, izvor njezina nemjerljivog užitka.


Još jedna usputna rečenica, ovaj put Borisova, ponudit će Tinki izlaz iz ove nemoguće situacije.
Za jednog plavog mjeseca, dok ona pokušava pobjeći, ali je Boris i opet namami u postelju, omakne mu se da će biti slobodni jedno od drugoga ako se ikad dogodi da se ne vide i ne čuju tri mjeseca.
I odbrojavanje kreće: Tinka mijenja posao, piše studiju o incestu i, opet slučajem, upoznaje Filipa, još jednog “brata“...

“Između koljena“ nevelik je roman, od svega 195 stranica, ali apsolutni dragulj u recentnijoj hrvatskoj književnosti.
Ne da mi se upadati u klišej pa pisati kako je pravo čudo da je debitantica napisala ovakav roman, jer mislim da nije u pitanju nikakvo čudo, nego talent, vještina i vjerojatno upornost da se porodi ovo “čedo od tmine“, kako ga je nazvala sama autorica.
Božica Dragaš (1968) u stvarnom je životu i sama knjižničarka, završila je kroatistiku i južnoslavenske filologije, a zatim i bibliotekarstvo, odradila bezbrojne lekture knjiga, sigurno ih mnogo pročitala, a prije romana objavila je i nekoliko hvaljenih priča.
Nije da je neka važna činjenica, ali je meni zgodan kuriozitet - na fotografiji na koricama knjige izgleda kao Amélie iz istoimenog filma.

Čitatelj bi očekivao da će tema incesta biti sumorna i teška, no “Između koljena“ nije ništa takvoga.
Već od prve rečenice, “spornog“ razgovora Borisa i Tinke koji će poslužiti kao temelj za mogući prekid, autorica hvata čitatelja u mrežu tečnim stilom, brzim i inteligentnim dijalozima i odlično doziranim suspensom.
Knjigu sam uzela želeći dati šansu domaćem autoru, samo baciti pogled, a završila sam tako da sam pola pročitala istu večer, a ostatak sutradan.

Za one osjetljivijeg srca, ili možda sklone “ćudorednoj cenzuri“, ovaj će roman biti iznenađenje.
Boris i Tinka nisu bolesnici, nisu pervertiti koji se ponašaju protuprirodno (a i tu treba biti oprezan jer je Charles Darwin, koji se proslavio teorijom evolucije u prirodi, oženio vlastitu sestričnu...), nego dvoje ljudi koji se istinski vole.
Maknite incest, i pred vama je mladi strastveni par koji se dobro poznaje i razumije, ljubavna priča kakva se općenito rijetko viđa u književnosti, možda zato što je rijetka i u životu.
Rijetko je i vidjeti da je tako dobro opisana, punokrvna, stvarna, istodobno zadivljujuće senzualna i erotična.
Da, negdje po sredini romana upitat ćete se - a zašto, uostalom, ovo dvoje ljudi ne bi imalo pravo biti u vezi, tim više jer nikome ne štete? I tu vas je, bojim se, Božica Dragaš, zauvijek dobila kao književnica.
Nastavi li ovako, predviđam joj velik uspjeh.

Za kraj, bonus koji uopće nisam očekivala jer koliko god se posao knjižničarke činio kao posao iz snova, djeluje i pomalo dosadno.
Tko bi rekao da i on ima svoje male prljave tajne? Knjižničarke, primjerice, uopće ne žele da vratite knjige na vrijeme, a imaju i osobnu listu najsmješnijih pogrešaka koje su izgovorili čitatelji tražeći knjige i pisce kojima su zaboravili ime.
Postoje, kaže Tinka, dvije kategorije pogrešaka, jedno su ordinarne, a drugo kreativne.
Ordinarne su, primjerice, Otac izgorio, Don Kojot, Pijani Lovro, Kovčka poslije kiše, “Galeb“ od Jonathana Livingstona...
I kreativne mogu biti lako rješive, primjerice Sad bako ako hoćeš živjeti i Smrt smajl ejdž Čengića.
Ali kako razriješiti - Desna obala rijeke Rio Grande, ili Šareno pero, ili Balada o mrkvi?

Žao mi je, neću vam reći.
Za odgovor ćete morati pročitati ovaj fantastično dobar roman.



 
 
Slavenka Drakulić
Dora i Minotaur
Ivana Smilović
"Ušla sam u svijet Dore Maar i danima nisam znala kako izaći", rečenica je koja možda najbolje opisuje dojam koji ostavlja knjiga "Dora i Minotaur" autorice Slavenke Drakulić.
Riječ je o svojevrsnoj biografiji Henriette Theodore Markovitch, poznatije kao Dore Maar, fotografkinje i Picassove ljubavnice, a koja se fiktivno bazira na bilješkama napisanima na hrvatskom jeziku, pronađenima nakon što je umrla.
Zašto na našem jeziku? Otac Dore Maar rođen je u Sisku, a Dora je taj jezik povezivala s osjećajima koje je utjelovljivao otac, a ne majka.


Bilješkama je autorica dala naziv prema jednom od najpoznatijih Picassovih crteža iz 1936.
godine, jer simbolizira prirodu Dorine i Picassove veze.
Nakon pročitane knjige složit ćete se da "Dora i Minotaur", kao i crtež koji stoji iza tog naslova, odlično predstavljaju destruktivnu vezu koja je obilježila Dorin život.
Tijekom čitanja knjige teško je zaključiti što je fikcija, a što stvarnost, ali to nekako i pada u drugi plan.
Jednostavno, imate osjećaj da vam se u rukama našla nečija biografija i ne možete se stalno podsjećati da je riječ o romanu.
 

Početak zatiče Doru u bolnici, nakon elektrošokova, čime se naglašava njezina očigledna nestabilnost.
Planira se psihoterapija, a i već se počinje nazirati priroda odnosa s Picassom u rečenicama poput: "Picasso se zabrinuo – ma zapravo strpao me u ludnicu da me se riješi".
Dora kupuje crnu bilježnicu i ljubičastu tintu, a piše na hrvatskom kako nitko ne bi razumio njezine bilješke.
Misli da će, ako zapiše stvari, lakše shvatiti što ju je dovelo do psihičkog sloma.


Već na samom početku knjige imate osjećaj kao da ste slučajno naišli na nečiji dnevnik i da zadirete u intimu svakom pročitanom rečenicom.
Čitatelj osjeća i grižnju savjesti - trebao bi odložiti knjigu, ali uporno želi saznati više.
Roman tako nudi da "ispucamo" dozu voajerizma, potrebu da "zavirimo" u nečiji život, koju svi, više ili manje, imamo skrivenu u sebi.
A dok čitamo, suočavamo se s emotivnim, dubokim i intezivnim mislima.


Na prvim stranicama vraćamo se s Dorom u njezino djetinjstvo.
Ulazimo u život Dore Maar, dišemo s njom i živimo njezine uspomene.
Opčinjava nas, a neke stvari koje opisuje moguće je toliko jasno vizualizirati, kao da smo ih sami doživjeli.


Roditelji su joj se svađali, a zbog strepnje nad njom doslovno su je stavili u "staklenu sobu".
Zbog stakla se osjećala kao da je u izlogu ili u akvariju, već u mladim danima izražena je krhkost, lomljivost; čuvali su je kao kap vode na dlanu.
U sjećanja o djetinjstvu odrasla Dora vraća se kad se osjeća kao dijete.
Oca je obožavala, majku prezirala i oduvijek je imala smisla za umjetnost.


U njoj se miješaju Theodora, Dora, Dorica, Dorita, Adora, Dorissima, a već na prvu je jasno da je riječ o jako kompleksnoj ličnosti.
Kad se pronašla u fotografiji, postala je Dora Maar, i napokon se osjećala dobro.
Bio je to pravi poziv za nju, fotografirala je da bi snimila lica ljudi vidljiva samo njoj.
Tada ju je aparat zanimao više od muškaraca.

No bila je dovoljna samo jedna fotografija da bi joj se cijeli život preokrenuo.
I to ne fotografija koju je ona snimila, već na kojoj je ona bila, na kojoj je prikazana kao indijanska princeza.
Picasso je vidio tu fotografiju i zaljubio se.
No ključan je problem što se zaljubio u model, a ne u pravu Doru...

Na početku romana Dora neprestano spominje Picassa, ali shvaća da žuri.
U isto vrijeme se stvara napetost, čitatelj ne može dočekati susret, ulazak Picassa u Dorin život.
Tema kojoj se stalno vraća je i ljubav prema fotografiji, upravo zato što ju je veliki umjetnik natjerao da „spusti“ kameru.

Priča je to ne previše drugačija od priče bilo koje druge žene u destruktivnoj vezi, samo što uključuje svjetski poznatog umjetnika.
Knjiga koja te uvuče, koju gutaš stranicu po stranicu - životna, a iako je pisana iz ženske perspektive, ipak ne prelazi u preveliku patetiku.
Emotivno, a ne bljutavo; bolno, lako za poistovjetiti se, za zapitati se.
Svi imamo djelić Dore Maar u sebi...

Pablo Picasso možda jest bio Minotaur, ali Dora je ta koja je ostala zatočena u labirintu emocija, boli i poniženja.
"Dora i Minotaur" knjiga je koja prikazuje put posebne žene, a koja je zbog jednog muškarca jednostavno nestala, iščeznula.




 
 
Aleksandar Hemon
Knjiga mojih života
Tanja Tolić
"Knjiga mojih života" počinje dosta hrabro; priznanjem jednog gotovo ubojstva.
Aleksandar Hemon ima četiri i pol godine kad u obitelj stiže "nekakav zavežljaj za koji su tvrdili da je živ"; navodno je to Hemonu, piše, bila sestra.
Iako tek četverogodišnjak, itekako je svjestan sebe: već je mogao čitati kratke riječi, tečno je govorio, s lakoćom razlikovao divlje od domaćih životinja, njegove zgodne slike bile su posvuda po kući.
Ali kako to obično biva, ništa od toga nije bilo dovoljno da umanji blistavost novoga života.


Pa je Aleksandar, Saša, jednoga dana, dok je majka razgovarala na telefon, počeo daviti sestricu.
Palcima joj je pritisnuo dušnik kao što je vidio na televiziji.
"Pod prstima sam osjećao njezin vratić; nanosio sam joj bol, a ona se borila za život." Odjednom je shvatio da to ne smije raditi, da je ne smije ubijati jer mu je to sestrica i zato što je voli.
Prestravila ga je mogućnost da je izgubi.
Zvala se Kristina.

Taj pokušaj sororicida prva je uspomena u kojoj je Hemon bio kadar sagledati sebe izvana.
Prvi je to trenutak i kad shvaća da nikad više neće biti sam na svijetu, nikad više neće moći prisvojiti svu čokoladu.
Njegov život uvijek će biti i nečiji tuđi, životi drugih neminovno će postati i njegovi.
A u skučenom prostoru individualne slobode odvijat će se mnogo pojedinačnih Hemonovih života, koliko je i njegovih identiteta.
Otuda i naziv ove zbirke, "Knjiga mojih života" (VBZ, 2014.), fascinantnog slaloma, ili nesvjesne šahovske partije sa životom, u kojoj će Hemon od rodnoga Sarajeva i bezbrižnog odrastanja završiti u Americi i iz Chicaga, mučen strahom i krivnjom, promatrati opsadu rodnoga grada.
Loviti u kratkim TV prilozima "živote drugih", nadajući se da su doista živi.

Hemon, piše u zahvalama na početku, fikciju piše zato što ne može to ne činiti (zbirka "Pitanje Bruna", roman "Čovjek bez prošlosti").
Na ono drugo, non-fiction, mora ga se tjerati.
Ne znam kakav je u beletristici, jer mi je ovo njegova prva knjiga, no naslućujem da u oba "žanra" podjednako precizno reže riječima – Hemonovo "pismo" prvoklasno je pripovijedanje, bez skrivanja iza "teške" sintatičke artiljerije i stilskih figura.
Hemon je, pretpostavljam, i u pisanju takav kakav je u životu; naoko hladan, drži se faktografije, ispod površine melankoličan, nikako sladunjav, mučen gubitkom i nimalo ustrašen istresti pred čitatelja sve što osjeća i misli.
Porezao me nekoliko puta.


Službena mu biografija, suho, kaže sljedeće: rođen je u Sarajevu 1964.
godine, gdje je i odrastao i počeo se baviti književnošću na Filozofskom fakultetu u Sarajevu.
Početak rata u Bosni i Hercegovini zatekao ga je na boravku u Sjedinjenim Američkim Državama, gdje je odlučio ostati, nastaniti se u Chicagu i pokušati pisati na engleskom jeziku.
Iz tih pokušaja nastale su priče koje su činile njegovu prvu zbirku, "The Question of Bruno" (Pitanje Bruna).
Godine 2004.
dobio je prestižnu američku stipendiju MacArthur Fellowship u iznosu od pola milijuna dolara.
Po mnogima, on je danas na Zapadu najcjenjeniji suvremeni pisac s područja bivše Jugoslavije.
U međuvremenu je s Jasmilom Žbanić napisao scenarij za film "Otok ljubavi", objavljuje članke u The New Yorkeru, Esquireu i The Paris Review, piše kolumne za New York Times.
Meni se posebno svidjela činjenica da su mu prijatelji (i susjedi) Lana i Andy Wachowski (obožavatelj sam trilogije "Matrix" i njihove, filmske verzije "Atlasa oblaka").

"Knjiga mojih života" alternativna je povijest, alternativna nasuprot ovoj suhoj biografiji.
Sve ono što najčešće ne dobijemo od pisca, jer malo je onih koji pišu o sebi a da istodobno stvaraju vrhunsku književnost, Hemon je položio ovdje, na stranice omalene knjige, od nekih 140 stranica.
Zgusnuto je to štivo koje pokriva pedeset godina (jednoga) života i previše smrti.
O životu, prijateljima, obitelji i ludostima Hemon piše raskošno, slaveći ono što je imao i što ima.
Kad piše o smrti, najviše bole praznine između riječi – sve ono što nije izrekao, ne zato što riječi nisu dovoljne, nego stoga što je, realno, malo ljudi koji bi se željeli zbližiti s tim riječima koje je svakodnevno rabio u jednoj fazi života.


Ipak, sve se to osjeća, što govori mnogo o Hemonu kao piscu, a mogla bi se, možda, iz toga sklopiti neka nova teorija pripovijedanja: kako pisac stvara nevidljivu topografiju osjećaja u tekstu, pažljivo odabirući kad neće reći ono što je očito, pa time neizrečeno samo još više uprisutnjuje.
Ne znam kako bih nazvala tu vještinu; iako ona možda, najviše, počiva na anticipiranju suradnje s čitateljem; na očekivanju da on, svojim životnim iskustvom, popuni namjerne praznine.
Nešto kao, upišite se.

Strukturno, "Knjiga mojih života" sastoji se od 17 priča eseja.
Ako isključimo onaj pokušaj ubojstva, počinje bezazleno – pričom o odrastanju u Sarajevu, o raji, igranju nogometa, prvim ljubavima.
No iznad te dječje bezazlenosti otpočetka lebdi sjena – Hemon će brzo naučiti zašto je riječ Turčin uvredljiva, što znači biti drugačiji, tko su "oni", tko "mi" i zašto je važno pitanje: "Što ste vi?" Hemenovi su porijeklom Ukrajinci, srcem Bosanci, no to uopće neće biti važno kad 1992.
godine izbije rat u Bosni.
Hemon će srce izgubiti mnogo puta, najprije za rata – dok iz Chicaga strepi nad sudbinom roditelja i sestre, dok u podrumskom stanu u Londonu čita pismo najboljeg prijatelja Vebe koji traga za ocem, dok gleda bivšeg profesora poetike i kritike Nikolu Koljevića kako kima glavom pored Radovana Karadžića i izruguje se pričama o logorima za silovanje...


U mirnodopsko vrijeme, tugovat će za Sarajevom koje više ne postoji i polako puštati Chicago da se nastani u prostor koji svatko od nas "rezervira" za rodni grad; radit će kojekakve poslove, živjeti u štenari, prijatelje nalaziti u slučajnim partnerima za šah, razum pokušati sačuvati igrajući nogomet u ekipi koja ima tibetskog golmana, a da Bog postoji, po njemu bi bio sasvim pristojan centarfor.
Posljednja priča, "Akvarij", objasnit će posvetu na početku knjige: "Za Isabel, da mi vječno diše na grudima".

Aleksandar Hemon platio je, rekla bih, visoku cijenu za ovu knjigu – da bi ona bila napisana, morao je mnogo puta umrijeti, iako se, naravno, umiranja nisu događala radi knjige.
"Knjiga mojih života" istodobno je užasna i prelijepa, jedna od najboljih koje sam pročitala u životu.
Počela sam je čitati bezazleno, u udobnosti vlastita doma; dovršila sam je kraj mora, na sunčan i vruć dan, potpuno nesvjesna radosti i opuštenosti koju donosi ljeto.
Hemonove riječi obrušile su se na mene poput golemog vala, krajolik se promijenio; ono unutarnje, čitateljsko nebo se zamračilo, tad sam zaplakala.
Čitajte Hemona, vrijedi svake suze.
 



 
 
Marina Vujčić
Susjed
Tanja Tolić
Nekoliko domaćih romana pretendiralo je proteklih godina na naslov trilera i, nažalost, neslavno propalo.
Triler je, iako se na njega često gleda posprdno jer ga se izjednačuje s (američkim) štancanjem i jeftinim pisanjem prepunim kič uzbuđenja, zapravo zahtjevan žanr.
Treba znati složiti zaplet, održavati uzbuđenje punih dvjesto ili tristo stranica, podizati te bazične emocije straha i jeze kojima se tako olako izrugujemo u šablonskim krimićima.
Marina Vujčić nije napisala krimić, ali njezin "Susjed", koji je upravo osvojio 100 tisuća kuna i naslov VBZ-ovog i Tiskovog najboljeg neobjavljenog romana u 2015.
godini, primjer je kako izgledaju fantastično dobri trileri kad ih pišu autori koji znaju pisati i koji razumiju što doista znači dubinski psihološki portretirati svoje junake.
Na dodjeli nagrade u srijedu navečer, Marina Vujčić - autorica nekoliko nagrađenih romana i drama - otkrila je kako svoju glavnu junakinju nije zamišljala i planirala, nego joj se dogodilo obratno; junakinja je nju zaposjela i ispričala joj svoju napetu priču koja se doista čita u jednom dahu.
Ta "opsjednutost" itekako se osjeća i zbog nje ovaj triler zaslužuje biti ubrojen u visoku literaturu, a nikako u trivijalni žanr.
Ne znam kako je autorici bilo dok je pisala roman, ali čitatelji, pripremite se, vama neće biti lako, jer se Marina Vujčić, ili Katarina Bauković, vješto poigrava emocijama, namjerno izaziva sažaljenje, a potom vas manipulacijom okrene na svoju stranu i natjera da za nju navijate iako je sasvim očito da glavna junakinja nije pri sebi, a možda je i ozbiljno luda.
Katarina Bauković im 37 godina, radi kao referentica u Zavodu za zapošljavanje, živi sama u podstanarskom stanu na periferiji i financijski i psihološki jedva sastavlja kraj s krajem.
Po svemu, ona je dio egzistencijalnog mulja.
Hoćete izgledom, jer ima barem deset kilograma viška i neukusno izblajhanu kosu; hoćete materijalnim statusom, jer živjeti od 5000 kuna plaće, znači gotovo polovinu dati na stan i režije, hraniti se varivima i ponekad se priuštiti luksuz, kad šoping centri stave odojak ili janjetinu na akciju (pa se ljudi posvađaju ili potuku u redu, što se nije dogodilo u romanu, ali jest u stvarnosti).
Najgora je Katarinina psihološka kaljuža - i sam kraj romana (bez brige, neću ga otkriti!) sugerira da ona nije usamljena zato što je luda, nego je luda zato što je bolno usamljena.
Posebna je vještina zainteresirati čitatelja za po svemu neupečatljivog junaka, a još je teže graditi roman na samo jednom liku koji nam se, kao da sve nabrojano nije dovoljno, još i obraća u prvome licu.
Marina Vujčić od prve rečenice, jetkim humorom i tečnim pripovijedanjem, kači čitatelja na svoju ne-junakinju, jer Katarina Bauković nije antijunakinja, nego gotovo osoba bez identiteta s obzirom da njome svi brišu pod: sebična majka koja ju od djetinjstva kritizira, sebična sestra koja se uvali u majčin stan sa suprugom i djetetom, a svoj iznajmi, sebični kolege na poslu koji Katarini uvaljuju i svoj dio posla, sebični bivši frajer koji je Katarinu "olakšao" za deset tisuća eura, a onda je još i prevario s najboljom prijateljicom.
Rješenje za sve te nedaće postaje - susjed.
Katarina koja živi na četvrtom katu zaljubljuje se u, pretpostavlja, Ozrena Kovača s drugog kata, njezinu "okomicu", jer susjed živi ispod nje, u identičnom stanu.
Dirljivo je kako se ta njezina opsesija razvija, zastrašujuće je koliko su te romantične konfabulacije jednake - i kod normalnih i kod ludih, i kod sretnih i kod nesretnih u ljubavi.
U tome je prava jeza ovoga romana; svatko od nas jest u nekoj mjeri Katarina Bauković, ali je naša sreća, možda, što su nam na ljubav uzvratili ili što smo dovoljno pristojni pa te iracionalne misli ne izgovaramo na glas.
Katarinina romansa izgradit će se na običnom "dobro jutro", ni u jednom trenutku joj neće pasti na pamet da to izgovara pristojan i nezainteresiran čovjek.
U njezinoj mašti to će narasti do gotovo ženidbene ponude, pa će početi svako jutro tempirati odlazak na posao kako bi se sreli u hodniku, popodneva provoditi uz prozor čekajući da se Ozren vrati kući s posla, spasiti jednu Ozrenovu izgubljenu čarapu, a onda, u nedostatku hrabrosti da mu direktno priđe, razviti i osebujnu stubišnu komunikaciju koja će kulminirati do neslućenih razmjera kad "prijetvorni" Ozren počne kući dovoditi jednu rasnu plavušu u crvenom kaputu.
Sve to Katarina, kao što sam već napomenula, pripovijeda u prvom licu, svi događaji obojeni su njezinom perspektivom.
To znači da kao čitatelj ne možete umaknuti njezinoj patologiji i vrlo brzo će vam postati mučno.
Ni dvadeset stranica od početka, shvatit ćete da ste potpuno u vlasti Marine Vujčić, da nema ni bijega, ni povratka na staro.
Gadi vam se ta kaljuža u koju vas je uvalila, to što vas je tako podlo ostavila same s tom nesretnom ženom i što vam sad nema druge nego čitati do kraja.
Hoće li - oprostite na izrazu, ali odgovara - sve otići u tri pičke materine, a vama biti upropaštena večer?
Budite spremni na svašta...
Marina Vujčić opako dobro plaši, ali sjetite se i da Katarina Bauković jako dobro manipulira vašim osjećajima.
Ništa nije kao što se čini.
 
 
 
Irena Matijašević
Crno pismo
Stanislava Nikolić Aras
“Crno pismo“ Irene Matijašević jedan je od onih romana koje svrstavamo u tzv.
hibridne oblike teksta.
Hibrid između poezije, proze s refleksijama o psihologiji i fenomenima svakodnevice sa ispovjednim tonom pa ga ne bi bilo teško niti dramatizirati.
Dominantan je glas glavne junakinje koja se, laćajući se pisanja, razračunava s teretom jedne propale ljubavne veze.
Autorica je hrabro zakoračila u ispovjedni ton ne ogrćući onu bitnu temu traume i ljubavne opsesije fabulom niti izmještenim mjestom i vremenom radnje.
To je ono što ovaj roman koji nije roman jer nema ni likove, ni radnju, ni mjesto ni vrijeme, izdvaja iz mnogih koji su se temom neuspjele ljubavi bavili.
Jedino što se “Crnom pismu“ može spočitnuti jest da ga neki vjerojatno nisu u stanju čitati.
To gusto tkanje teksta koje se ne drži na ramu radnje ni događaja, nego tu i tamo lucidnih opservacija o tijelu i fenomenu vezanosti, nekima je naprosto nečitljivo.
Ali to je tako, književni ukus i percepcija literature je nešto čime se književna teorija treba pozabaviti, a i sa ovim bi “Crnim pismom“ imala muke jer usustaviti ga u mrežu teorijskih pojmova pomalo je suvišan posao.
Pa kažemo hibridna forma.
Forma koja se lako čita.
Isjeckana.
Povezana neizrečenim.
Bombastična.
Srž bez oklopa.
Mogli bismo u nedogled jer “Crno pismo“ upravo ima to djelovanje na čitatelja, ono pokreće unutarnje mehanizme života.
“Crno pismo“ je karburator.
(Rasplinjač ili karburator je uređaj u kojem se pravi smjesa zraka i goriva za motor s unutarnjim izgaranjem.)
Prskalica.
Ono što Irena Matijašević radi s riječima je književnost.
Ona uspostavlja novi svijet na ruševinama poznatog značenja.
“Crno pismo“ je sagradila na nečemu što bismo u stvarnom životu rado odbacili zauvijek.
Zato je ono dragocjeno.
Ako bi netko zamjerio nedostatak radnje ovome romanu, bilo bi to izlišno.
Radnja ovome romanu prethodi, sve nam je jasno o čemu se radi.
Nema sumnje.
Nemoguće je da se netko uhvati ovoga pisma i kaže – Pa ja ne znam o čemu se tu radi.
Ne mogu to pratiti.
Neki su skloni ljubavnu temu, i to neuzvraćenu ljubav, ljubavnu patnju svrstati u trivijalne teme.
Ja bih rekla univerzalna tema.
To je tema koja dominira nad svim drugim temama.
Glavna junakinja “Crnog pisma“ je mogla biti u raznim okolnostima, mi o tome ne znamo puno, znamo samo ono što je najprisutnije u kemiji tijela.
Nedostajanje, bol i sav rekvizitarij popratnih osjećaja i efekata koji se nastanjuju u nama kada velika ljubav ode.
To zgarište velikog pira je mjesto radnje “Crnog pisma“.
Počinje refleksijom o krletci, metaforom sigurnog života “uz nekog crvendaća, bilo kojeg“ i postavlja sebe “ludu pticu“ u prostor slobode izbora, slobode težeg puta vlastitih odluka i vlastite samoće.
U pozadini “Crnog pisma“ je još crnje pismo, ono neizrečeno a pretpostavljeno, prostor predaje konvencionalnom životu.
Luda ptica na to ne pristaje po cijenu gubitka vlastitog sjajnog perja.
Kroz vrijeme romana putujemo vođeni naznakama godišnjih doba, počinje sa zimom, vremenom hibernacije, vremenom inkubacije spoznaje.
Protagonistica nam ocrtava sebe u prostoru koji živi bilježeći vrijeme pisanja, vrijeme obraćanja sebi ili njemu.
Ponekad su fragmenti kratki i brzi kao fijuci biča ili ćuške ili lupanje vratima, ponekad duge analize i uspostavljanje ravnoteže.
Korak po korak.
Tako raste i ova priča pred nama, korak po korak.
Sva stanja i more, ushićenja i osjećaji olakšanja koji nas ispunjavaju nakon ljubavnih brodoloma precizno su i direktno ispisani.
Ponavljanja, vrtloženja uma kao sastavni dio opsesivne vezanosti za drugoga s kojim smo bili vezani u intimi, prirodan su proces i autorica se ne niti ne trudi zamaskirati ih ili odbaciti.
Upravo su ta vrtloženja ono što ispunjava crno pismo.
Racionalizacija osjećaja.
Analiza stanja jezikom.
I praznine između napisanih dijelova u kojima možemo zamisliti junakinju u rutini održavanja glave iznad vode.
Senzibilna i senzualna, predavajući se sjećanju i općeći s pismom, kao da opći s onim od kojega se otrgnula.
“Crno pismo“  je utisak koji ostaje na energetskom tijelu čovjeka nakon što je dugo ponavljao isto iskustvo.
Kada to iskustvo nestane iz objektivnog svijeta, ostaje utisak, subjektivno.
Kao što gušter živi bez otkinutog repa koji se još neko vrijeme pomiče odstranjen od svog domaćina.
Lako bi bilo “Crno pismo“ svesti na koordinate četiri godišnja doba i analizu osjećaja ljubavi koja nas napušta da tekst nije taj koji je sam sebe stvorio.
Uspostavio novu realnost.
Stvorio novo iskustvo koje je zamijenilo ono staro, bolno.
Postoji vrlo osobit način pisanja, organsko pisanje, solilokvij.
Srodan unutarnjem monologu povezuje događaje iznutra i događaje izvana sitnim vezom i neprestanim zaranjanjem u unutarnje vrelo.
Ono integrira proživljeno, prosijano, nevidljivo tkanje uma u ono što zovemo objektivnim događajima.
Neposredno dira osobnost, odluku, sumnju, propitivanja, vrtloge i na najizravniji način afirmira snagu i oblik duha.
Ukoliko o takvome nečemu možemo govoriti.
Racionaliziranje emocije postupkom jezičnih zakonitosti.
Prevođenje nečega što je najbliže vrutku, vrelu, mlazu i poplavi u racionalnu linearnost pojmova s odgovornošću denotativnog značenja.
Pisanje kao tihi čin održavanja vatre, pisanje kao spašavanje onoga što bi se ugušilo u pepelu ili potonulo u mulj nesvjesnoga i zaboravljenoga.
Balzac kaže da čovjek nevoljno počinje stvarati, s mukom nastavlja, nije u stanju prestati, a zatim to ponovo poželi.
Upravo to je ono što nas vraća ovom tekstu.
On je integralan.
Na kojem god mjestu da zavirimo u štivo, otvaramo mirise proživljenog.
Nepogrešivo.
Bez varanja.
Obračun s dijelovima života koji su teški i utoliko brže tonu, “Crno pismo“ je kolosijek koji vodi u oslobađanje od.
Neukrotivost intimnog se hvata za ritam rečenice, boju i ton kao inje za uže ili kristali modre galice.
Tako krotimo emocije.
Obraćanje drugome je recept za sazrijevanje prema riječi, poruci.
Komunikacija kao ostvarenje, opredmećenje latentnog.
Ima li ikakvog načina da jedan čovjek potpuno razumije drugoga? Ako uskladimo dah i ritam, tihi suživot, možda ćemo se pripitomiti i razviti ukus za nepojmljivo.
Kada povučemo granicu, ucrtamo krug unutar toga kruga, meljemo grube akcije u finu prašinu jednakih oblika, tako lakše raspolažemo s teretom iskustva.
Konzerviramo ga u bočice s nazivima.
Početak, sredina, kraj.
O junakinji saznajemo puno, podrijetlo, stavove, ukus i izbor i “Crno pismo“ koliko god bilo organsko i duboko ima uporište u stvarnosti.
Sat i mjesto, svakodnevne radnje, putanje, misli.
Mogli bismo pretpostaviti i fabulu koje svakako konkretno nema.
Ali kako je V.
Desnica rekao: “Vrijeme je da prestanemo fabulirati, čovječanstvo nije čudovište kojega moramo uspavljivati pričama“.
Ovo je hrabar roman, prvenstveno zbog toga što ne bježi od osjećaja koji su činjenice i ne koristi književni postupak da bi kamuflirao stanja, naprotiv on ga ogoljuje do srži.
Introspekcija do neizdržljivosti.
Autoričina sposobnost stvaranja teksta iz tog vrela zamućene strasti, herojski je pothvat.
Zima završava u 17.28.
Tu prestaje pismo utvrđeno točnim vremenom.
Šutnja i ignoriranje je najbrutalnije i najefektivnije oružje u suzbijanju neželjenih utjecaja.
Ako nešto u svome životu ne želiš, onda o tome šuti.
To smo baštinili ženskom tradicijom u privatnim rodoslovljima.
Ova “luda ptica“ bira govoriti.
Fragmenti zapisanoga u Proljeću kraći su i ubrzaniji kao da ptica ponovo uči letjeti.
Područje praznine u kojemu zamišljamo junakinju sve je češće i ona već živi.
Strast za životom, komunikacija i drugi sve su prisutniji.
Bavljenje tijelom, minuciozno bilježenje promjena upleće nas u proces izrade kompletnog lika.
Odlomci, refleksije o pticama integrirane u rukopis pomiču cijelu priču u metaforu o novom životu, o paralelnom procesu samoostvarenja.
Lirski fragmenti nepovezani jedni s drugim poput glazbenog spota ili montaže dojmova u ritmu ubrzanih misli i dojmova grade svijet “Crnog pisma“ i u dubinu i u širinu i u daljinu,  ali ipak najbliže nama samima.
I kao u procesu spoznaje života koji prolazi kroz faze život-smrt-život.
Autorica, slijedeći mitsku shemu psihologije divljeg ženstva, ubija, pokapa i ponovo oživljava iskustvo koje joj je nanijelo toliko boli da ga je nemoguće pustiti.
Transformacija iskustva u novo iskustvo ono je što zadržava u sebi kada na red dolazi toplina.
“Iz sredine moga tijela sjaji jedno sunce.
Od zimogrozne osobe postala sam toplokrvna.
Ugrijao si mi cijelo tijelo.
Naposljetku, nisam više tužna žena.
Nisam ni hladna.
Nego sam normalna, ugodna za kupanje i plivanje.
Temperatura nije 37, nego oko 36.
Krv mi je stvorena za ljubav.
Nisam žena za seks, niti za askezu.
Nisam ni vatra ni voda.
Ni zemlja ni zrak.
Samo sam ja, mirna, od topline.
Ne toliko vedrine, to sam uvijek imala.
Ali, bila sam hladna.
I vedra.
Bila sam zima.“
Da parafraziram de Exuperyja: Vrijeme koje si potrošio na svoju ružu, čini ju dragocjenom.
Vrijeme kojim je zalijevano grubo, uvredljivo, teško iskustvo transformiralo ga je.
Junakinja ga je pripitomila.
Koristeći dijalog poput ljestava u ovom roller coasteru stanja, junakinja se, naravno ostvaruje nasmijana i kao što kaže u epilogu: “Voljela bih se baviti nečim drugim, ali ljubav, smrt i život su mi najtajanstveniji pa sam odlučila osluškivati te tri teme, njihovu uzajamnu povezanost“.

 
 
Srđan Sandić
Vrati se i kaži zbogom
Tanja Tolić
Gotovo svi mi imamo barem jednu osobu kojoj bismo bijesno i povrijeđeno doviknuli – vrati se i kaži zbogom! Težak je taj zbogom, bremenit značenjima, jer taj zbogom zapravo zahtijeva priznavanje nas samih, naših potreba, misli, emocija i često (opravdanosti) nedostajanja; zahtijeva ispriku; zahtijeva kraj nakon kojeg više ništa neće boljeti ili će barem otvorene rane početi postajati ožiljci; često označava želju za novim početkom koji bi, nekim čudom, mogao izbrisati sve ono zbog čega netko nije imao dovoljno hrabrosti reći taj zbogom.


Taj zbogom je više naš, nego njihov.
Nekad taj zbogom umukne na našim usnama, pa tiho umre dio nas.
Ta vrsta smrti, čini mi se, nikad nije dobra jer u biću ostavi neku crnu rupu.
No nekad taj zbogom nešto i rodi, recimo knjigu.

Raphaëlle Oskar (1986) i Srđan Sandić (1985) bili su si stranci kad je jedno odlučilo drugome poslati poruku pod pretpostavkom da si imaju puno toga za reći.
Kako Raphaëlle komponira, piše drame, poeziju i prozu u Berlinu, a Srđan radi kao pisac, novinar, književni i kazališni kritičar te kolumnist u Zagrebu, ta je poruka odaslana virtualno, putem maila.
Prijedlog je prihvaćen i tako su započele "papirnate" besjede, međusobno razotkrivanje i povjeravanje, službeno literarni pokus automatskog pisanja, poput Buñuela i Dalíja koji su tako napisali scenarij za film "Andaluzijski pas".


Pokus je, objašnjavaju autori na početku knjige "Vrati se i kaži zbogom" (Hrvatsko društvo pisaca, 2014.), funkcionirao  tako da bi na svaku primljenu e-mail poruku uzvratili pritiskom na gumb "odgovori".
Ta razmjena, koju Oskar i Sandić žanrovski svrstavaju u poetski dijalog u svim licima, završila bi u trenutku kad bi jedno od njih dvoje kompletnu prepisku kopiralo u word dokument te obrisalo adrese elektroničke pošte i datume slanja.
Ono što je dotad bila ispovijest o nemarnom ocu ili majci, odnosno o ljubavniku koji je otišao, pretvorilo se u anoniman, ali ipak ne i neosoban tekst, što možda postavlja temelj za sasvim nove (literarne) eksperimente, svakako za egzistencijalna pitanja – čak i kad smo oslobođeni imena i prezimena, tog uvriježenog načina ustanovljivanja našeg identiteta, mi smo i dalje mi.
Mnogo više od naše pojavnosti, mi smo ono što mislimo i osjećamo.

Kad bi ova knjiga bila isključivo nadrealistički eksperiment, bila bi, naravno, teško čitljiva.
Oskar i Sandić učinili su gotovo sve što su mogli da se sakriju u literarnom tekstu.
Komprimiranjem poruka dobili su tekst koji počinje zadnjom, a završava prvom porukom prepiske.
Izmiješali su rodove.
Možda su izmiješali i sjećanja; možda su ih i izmislili.
Mjestimično riječi nisu bile dovoljne pa su i crtali, nevješto i iskreno kako to čine djeca.

No ideja nadrealističkog eksperimenta - automatskog pisanja – zanimljiva je upravo stoga što se, barem prividno mimo svijesti, olovka ili tipkovnica, papir ili ekran, prepušta nesvjesnom, onome što ne laže, pa je pretpostavka da će takvom metodom iskočiti čista kreativnost, autentična misao, brutalna emocija.
U svakom slučaju, jezik će biti brži od pameti, reći će se i ono što možda nije pristojno.

Upravo zbog tog dijela, te nepristojnosti, brutalnosti, bezobrazluka, ova me knjiga osvojila na prvu.
Iako su se pokušali sakriti u tekstu (jesu li doista to pokušali?), razotkrili su se u osjećajima, pa je pokus, koji bi se na prvu mogao tumačiti pretencioznim ili "studentski" ambicioznim, po meni sasvim uspio.
Riječi koje ponekad djeluju kao isprazno brbljanje, kao ritmičko ponavljanje utješnih dječjih pjesmica, stvorile su pozornicu za iskreno povjeravanje.
Sviđa mi se sirovost emocija, sviđa mi se što pišu kao da si gule kožu ili obavljaju egzorcizam sami na sebi.

Recimo: "U vlaku za taj grad kupujemo kavu koja je grozna, koja je toliko grozna da se počinjemo grohotom smijati i shvaćati ovo tek kao jednu od anegdota koje će nam se dogoditi na putu.
Kada sam bio ljutit, ti si samo dotaknuo moju ruku, nisi znao što reći.
Kada si ti bio ljutit, ja sam htio da svi pocrkaju." Ili prije toga: "Htio sam da čuješ kako te želim, kako te mogu, kako te trebam, htio sam da čuješ kako mi nije lako.
Ali ja znam, mi uvijek sve znamo, ne osjećam ja krivo, ja samo vidim da se bojim, jebote koliko se bojim.
Ja bih, znaš, pobjegao i sve sada završio.
Hoćeš da to napravim?"

Potom govori ona, iako je to možda on, nakon prepričane brutalne epizode iz djetinjstva u kojem roditelji treniraju jedno dijete kao da ga spremaju za Legiju stranaca: "Jako puno vremena je prošlo prije nego što me netko uspio odjebati bolje nego vi tad." Nepovratni gubitak, precizno definiran u samo dvije rečenice: "Ponekad je cijeli grad u jednoj osobi i cijeli grad nestane sa smrću jedne osobe.
Sav život milijuna ljudi utrne jednim izdahom."

I ovo: "Rasizam ne treba shvatiti olako.
Rasizam nalaže da mene, zato što ti nisam u krvnom srodstvu, tvoja smrt ili tvoja sreća naprosto ne mogu pogoditi onako kako mogu pogoditi, naravno, tvoju maaajku, tvog oca, braću, sestre, pa i ujnu u trećem koljenu.
Moj je problem to što ti meni značiš više od nekoliko litara krvi.
Moj drugi problem je to što je tebi, prijatelju, tih nekoliko litara krvi nepremostivo."

U "Vrati se i kaži zbogom", rekla bih, proliveno je, metaforički, mnogo litara krvi.
U pisanju, naravno, što dokazuje i ovaj nadrealistički eksperiment, nema pravila, ali osobno vjerujem da pisanje u nekoj mjeri ipak mora biti razotkrivanje.
Ne nužno nizanjem autobiografskih činjenica, ali mora biti razotkrivajuće, u smislu autentičnosti, barem u idejama ili emocijama, jer u suprotnome nema učinka, ostavlja čitatelja hladnim i nezainteresiranim.
Razotkrivajuće pisanje automatski čitanje pretvara pomalo u uhođenje.
Možda pisac to ne želi, ali čitatelju to svakako treba, jer uhodeći pisca, uhodi i sam sebe.

Ne znam da li mladost nužno nosi borbenost i brutalnost s kojom Oskar i Sandić pišu (jer sigurno i među mladima ima dosadnih, mrtvih puhala), ali im želim da zadrže i jedno i drugo.
Jer, nažalost, toliko je upeglane, dosadne artističke literature koja je sama sebi svrhom, vježbanje stila, i istodobno skrivanje i od sebe, i od čitatelja.
Ja mislim da ipak pišemo jer smo živi i jer želimo ostati živi.

Raphaëlle i Srđane, vratite se, odvojeno ili zajedno, svejedno.
Ali ne da nam kažete zbogom.



 
 
Branka Gabriela Valentić
Dvanaesta kuća
Tanja Tolić
“Ono što morate znati prije nego počnete pisati svoje likove jest da ih ne smijete previše voljeti.” Kaže to neimenovana urednica Ani Celebrini koja je - nakon šesnaest godina što ih je provela kao ljubavnica oženjenog muškarca i još sedam godina koje je provela u romantičnom limbu - odlučila napisati roman.
Knjiga će biti roman s ključem, odlučuje; suptilno štivo koje neće svatko razumjeti, ustvari osveta onom ljubavniku koji će sjediti u prvom redu na veličanstvenoj promociji njezina romana, dok Ana sjedi za dugačkim stolom s buketom ispred sebe i govori kako njezin roman ipak nije autobiografski, kako taj čovjek, taj njezin Vronski nikad nije postojao, on je samo plod mašte.
Ne znam je li Branka Gabriela Valentić, autorica romana “Dvanaesta kuća” (Hena com, 2015.) uspjela ne voljeti svoje likove, sve kako bi napisala dobar roman, ali ja moram početi s priznanjem – ja njezine ženske likove nisam zavoljela, dapače i sad osjećam poriv da ispljuskam barem dvije od njih četiri glavne što, na neki uvrnuti način, pokazuje da je urednica – stvarna ili izmišljena – bila u pravu.
Dobra literatura trebala bi, naime, kod čitatelja izazivati reakciju, kakvu god, jer to je dokaz da ga je emotivno involvirala.
Načelno sviđanje ili nesviđanje nije nikakav dokaz vrijednosti djela, nego afiniteta; ako se pjenite i svađate u glavi dok čitate, pisac je pogodio metu.
U mojem slučaju, nemam književni problem s četiri Ane, nego svjetonazorski – u njihovom se životu sve vrti oko muškaraca.
No mnogo važnije od te prve reakcije, stoje dvije nepobitne činjenice koje će, mislim, bolje razumjeti žene, iako ovo nije roman samo za žene.
Prva, neka ustane onaj koji nije barem jednom bio budala u ljubavi da mu kažemo kako laže.
Druga, Branka Valentić je, vjerujem, učinila jednu važnu stvar, ovoga puta primarno za ženski rod – iskreno je, bez (auto)cenzure ispisala ono čega se inteligentne žene srame.
Koncentracija tih žena – toliko inteligentnih, a u ljubavi glupih – ono je što je teško progutati, ali na tome se temelji u osnovi vrlo vješt zaplet ovoga romana od 220 stranica.
Počeli smo, dakle, s Anom Celebrini koja je odlučila napisati roman, iako prije toga u životu nije napisala ni retka.
Taj bi roman trebao biti velika ljubavna priča, nešto nalik “Ani Karenjinoj” s kojom glavna junakinja dijeli ime, ali i ljubavničku sudbinu.
No već u startu pripovjedačica nailazi na problem: Ana Karenjina je, po njezinu tumačenju, bila srčana, odvažna, hrabra i drska.
Dramatična, pomalo sumanuta zbog onoga što joj se zbilo, spremna ostaviti sve drugo, žrtvovati, napustiti.
Naša glavna junakinja, s druge strane, nema što ostaviti ni žrtvovati, osim same sebe.
To je problem ovisničke ljubavi u moderno doba: mnogo je drame, ali nedostaje društvene klime koja bi ju potpaljivala.
Karenjinu je, uvjetno rečeno, bilo lako shvatiti: kao preljubnica je bila izopćena iz društva, oteli su joj dijete, “izbrisali” joj za to doba dva glavna identiteta pa nije imala druge nego se baciti pod vlak.
Suvremene žene žrtve već teže nalaze opravdanje – nikad nisu bile slobodnije u društvenom smislu, a i dalje žele biti mučenice koje će se položiti na oltar ljubavi kao da je to jedina životna svrha.
Pa su tako sjećanja Ane Celebrini na tu veliku, fatalnu ljubav s oženjenim odvjetnikom Borisom nedovoljna i za kratku ljubavnu novelu.
Dovraga!
“Što je zapravo bilo? Pa, eto.
Ona se zaljubila, on se zaljubio, ona je ostala zaljubljena, on nije.
To je to.
A, ne, ne može biti! Ne može tako banalizirati.
Da je Ana činila tako, i ona je mogla reći: Srela sam Vronskog, ostavila Karenjina, uzeli su mi dijete, Vronski me prestao voljeti ili sam pomislila da me prestao voljeti…”
Ovo je ključan trenutak romana jer u njemu Branka Gabriela Valentić vadi svoju najjaču spisateljsku kartu – humor.
Pokazuje se da su njezine junakinje mnogo manje površne nego što se pretvaraju da jesu, u pokušaju da zadrže te u osnovi bezvezne muškarce.
Ana Celebrini tako zaključuje da joj u romanu nije dovoljna jedna Karenjina, trebaju joj četiri Ane, uz nju još tri, iako su zapravo sve četiri ona.
Druga je Ana Miholjek, čiji sin Filip boluje od leukemije, što je samo još više udalji od supruga Davora.
Potom je tu ostarjela Ana Mort koja je čitav život varala pokojnog supruga Marija, a sada dane provodi u staračkom domu iščekujući dolazak jedine “prijateljice”, bivše susjede Milice.
I konačno jedna Ana bez prezimena, “najgora” i najmlađa Ana kojoj je veza s nezrelim i nezainteresiranim Janom poput heroinske ovisnosti.
Roman naglo uzlijeće kad Branka Gabriela Valentić razvije modernistički zaplet, a Ana Celebrini otkrije da njezine junakinje nisu plod mašte, nego stvarne žene na koje nalijeće u gradu.
Obrnuto od Pirandellove drame u kojoj  “šest lica traži pisca”, ali jednako apsurdno i metateatralno, ovdje spisateljica pokušava uloviti stvarne ljude da joj postanu protagonisti, što joj ne ide baš najbolje pa umjesto da olakša, zakomplicira njihove živote.
Taj preokret stiže taman u trenutku kad ste se umorili od suvremenih Karenjina i, izuzev jedne sudbine, njihovih trivijalnih problema.
Branka Gabriela Valentić, što mi je poznato još od njezine zbirke kolumni “Dnevnik jedne mame” (Hena com, 2004.) - u kojoj su je zajebavale kćeri tinejdžerice koje su u međuvremenu odrasle u vjerujem sretne žene - ozbiljno je duhovita i vrlo inteligenta žena.
Kao književnica, mislim da je i sama shvatila da cijeloj toj drami mora suprotstaviti i neku zdravu opoziciju, pa svaka od tih fatalnih ili nestabilnih Ana ima svojeg parnjaka koji je pokušava “izvesti” na pravi put.
Spisateljicu Anu Celebrini korigira njezina psihijatrica, majku Anu Miholjek njezin suprug Davor, Anu Mort lik meni fantastične Milice, a najmlađu Anu njezina ubojito otrovna prijateljica Jasna.
Branka Gabriela Valentić izvrsna je u dijalozima, brzim replikama koje izmjenjuju njezine romantične kraljice i njihovi razumni korektivi, ne jednom sam se naglas nasmijala.
Njezin je roman čisto ispisan, u kratkim poglavljima od stranicu, dvije kroz koja se izmjenjuju glasovi četiriju žena, i bio bi lako štivo da nema jednog retrogradnog Saturna i te dvanaeste kuće.
U biografiji na poleđini romana čitatelj doznaje ono što ja znam jer Branku poznajem godinama.
Splićanka je koja tečno govori zagrebački, majka je dviju kćeri, diplomirana novinarka s više od 25 godina iskustva, trenutačno ravnateljica Hrvatske novinske izvještajne agencije (HINA).
Retrogradni Saturn, iako ja u njega ne vjerujem, poručuje svom “vlasniku” da će mu sve životne lekcije biti emotivne prirode.
Dvanaesta astrološka kuća, odnosno kuća umjetnosti, u kojoj i autorica i pripovjedačica imaju previše planeta, nalaže vlasnicama da se nekako moraju izraziti.
Astrologiju i crni humor na stranu, “Dvanaesta kuća” ozbiljna je literatura.
Govori o ženi, možemo je promatrati i kao arhetipsku, čiji život kreće od toga da mu je jedini projekt muškarac kojeg treba preoblikovati, odgojiti, natjerati da voli ženu, a stremi ka tome da se pretvori u život koji ima svoj jasan glas, koji je sam sebi dostatan, ne nužno i usamljenički.
U tom smislu “Dvanaesta kuća” itekako dobro reflektira stvarnost (žena) i, nadam se, anticipira budućnost.



 
 
Andrés Neuman
Razgovori nasamo
Lidija Deduš
"Glavni uzrok smrti je život", izjava je poznatog američkog satiričara Roberta Fulghuma, ali - iako u tekstu koji slijedi o njemu više neće biti ni riječi - dok razmišljam što i kako napisati o zbilja genijalnim "Razgovorima nasamo" Andresa Neumana, baš ta misao nameće se kao krovna u zrelim promišljanjima ovog mladog hispanskog autora.
Andres Neuman nije nepoznato lice na svjetskoj književnoj sceni; iza njega stoji pet romana, šest zbirki poezije i nekolicina zbirki kratkih priča – dakle, riječ je o autoru podebljeg književnog dosjea i, ako je suditi prema ovom (posljednjem) objavljenom naslovu (jedinom dostupnom na domaćem govornom području), pretendentu na osvajanje dugih i mračnih zimskih poslijepodnevnih sati (i čitateljskih srca, umnogome).
Knjigu sam donijela s Beogradskog sajma knjiga, objavljenu u izdanju Booke pod naslovom "Razgovori sa sobom".
Budući da isprepliće opise događaja troje protagonista – dječaka Lita, smrtno mu bolesnog oca Maria i Elene, majke na pragu emocionalnog sloma, teško je odrediti mjesto i vrijeme radnje kao što smo to nekada činili u školskim lektirama.
Ova priča prepoznaje se u svakom vremenu, nekome bliža, nekome dalja, ovisno o dobi i iskustvu (ili količini malih životnih mudrosti), primjenjiva je na svako mjesto prstom uprto na globus, ali posebice je specifična po ispreplitanju širokog spektra emocija i tužne spoznaje kako nam život ponekad nosi prepreke nad kojima, unatoč dobroj volji i upornosti, nikad nećemo imati kontrolu.
Mario je smrtno bolestan.
Ne piše od čega; nije to niti važno.
Fizički vidljivo oslabljen, uplašen, prepun želje za životom, posljednji put sjeda u kamion i ispunjava želju svom dječaku: otići na putovanje za kojim dječak čezne već godinama i načiniti sponu sa sinom da ga ovaj, nakon smrti, pamti po dobrome.
Mario i Elena odlučili su nikome ne govoriti o terminalnoj bolesti.
Nema potrebe.
Jedino važno je posljednje trenutke ispuniti ljepotom, kako bi praznina nakon smrti bila manje bolna.
U  međuvremenu, svatko od njih, uključujući i desetogodišnjeg Lita, ispisuje vlastite razgovore sa samim sobom, svojevrsne dnevničke memoare, pokušavajući protumačiti svoje osjećaje u odnosu prema onome drugome.
Ti će razgovori, nakon Mariove smrti, ostati kao podsjetnik na spoznaju o tome koliko, ustvari, jedno o drugome i trećemu malo znaju.
Još manje o sebi samima.
I dok Mario i Lito provode posljednje zajedničke trenutke u kamionu, upoznajući na svom putovanju neke nove likove i projicirajući vlastite živote kroz interakciju s njima, Elena se upušta u strastvenu seksualnu avanturu s Mariovim liječnikom, preispitujući sve ono što je, do tog trenutka, znala o sebi.
Profesorica književnosti utjehu traži u književnim djelima; lomeći se emocionalno između užitka i savjesti ispisuje dnevničke stranice citatima o smrti i odnosima pokušavajući shvatiti o čemu se tu uopće radi i prihvatiti neminovnost bolne spoznaje da ljudi koji umiru nikada zapravo ne odu, nego ostanu u nama kao onaj dio nas koji je ostao živjeti, dok je dio nas koji smo im darovali umro zajedno s njima.
Ali, sve vodi ka gubitku.
Za Elenu je to čovjek kojeg je voljela u podjednakoj mjeri kao i gubitak sebe kakvu je dotad poznavala.
Za Maria, gubitak nije samo život, već budućnost u kojoj nikada neće vidjeti svog sina koji, kao tinejdžer, na jednom od njihovih zajedničkih proputovanja stoji nalakćen na šank lokala u kojem su odsjeli i pije pivo.
Za Lita, gubitak je spoznaja o smrti koja dolijeće u trenutku kad, nakon očeve smrti, pita majku smije li se ići u park loptati, a onda, nakon njenog dopuštenja, ipak ostaje nepomično sjediti s njom u kuhinji.
Cijeli roman nijansiran je ovakvim slikama.
Trenucima zamrznutim u vremenu, obojenima spoznajom o nečemu što se neće dogoditi, iako bi, prema pravilima igre, svakako trebalo.
Finog stila, umjetnički vješto prenesene emocije, "Razgovori nasamo" je knjiga koja treba biti čitana.



 
 
Paul Bowles
Zaklon od neba
Nataša Ozmec
U doba kad je snimljen razvikan Bertoluccijev film 1990.
(kod nas preveden “Čaj u Sahari“) - kritike su bile više loše, ako ne i porazne, nego pohvalne – u nas je rijetko tko pročitao knjigu prema kojoj je snimljen, iz jednostavnog razloga što je hrvatski prijevod objavljen tek prošle godine.
No bolje ikad nego nikad jer, bez obzira na vaše mišljenje o filmu, ova je knjiga ne samo klasik, nego i pravi biser.
Za razliku od filma (koji slavu, ako ćemo pravo, uglavnom i duguje knjizi), kritika i publika bezrezervno je nahvalila “Zaklon od neba“ koji je ubrzo postao kultni roman.
Paul Bowles, američki pisac i skladatelj, prevoditelj i neumorni putnik mnogo je vremena proveo u sjevernoj Africi, mjestu koje mu je očito priraslo srcu.
I kao i vi, i on je tamo stranac, znate to čitajući knjigu, ali na neki je neobjašnjiv način on i dalje tamo.
Iako je knjiga napisana 1949.
i u njoj se čuju odjeci Drugog svjetskog rata, prezir prema kolonijalizmu i depresija poslijeratne intelektualne (ili intelektualističke?) elite, knjiga se ipak mnogo više čita kao introspektivni putopis, vodič po mračnim, zakučastim pa i neprobojnim dubinama pojedinca, kao u potrazi same srži (svakog) ljudskog bića.
Gotovo nerazumljiv roman, a divan; sumanut, a posložen.
Nije čudo da su bitnici s oduševljenjem prigrlili njegovu poetiku.
Amerikanci, Njujorčani, intelektualci, muž i žena Port i Kit putuju u pratnji prijatelja Tunnera sjevernom Afrikom.
Osim tri glavna lika, nekoliko (briljantno predstavljenih, u pravim digresijskim pripovjedačkim bravurama) sporednih likova potiču radnju: izuzetno su živo opisani, i stoga postaju važni, no doživljavamo ih kao zabadala koji upadaju ne samo u radnju nego još više u odnose, pa čak i misli glavnih likova.
Iako vas zanimaju, ipak smetaju i jedva čekate da odu kako biste mogli ostati nasamo s likom koji je taj tren u fokusu.
I iako se radi o tri putnika, ustvari su samo dva glavna lika, par koji se raspolavlja, a ostaje kao zalijepljen, dok je njihov pratilac Tunner samo medijator, pojašnjava i pokreće njihov odnos i zapravo je jednako sporedan kao iritatni suputnici, razni zapovjednici utvrda, gostioničari i drugi koje susreću na putovanju prema Sahari.
Sahari koja je mitsko mjesto, mjesto ljepote, misterije, mira, ali i jednostavnosti, možda metafora smisla koji tražimo.
Tamo gdje je nebo iza kojeg leži “užas stvarnosti“ bliže i vidljivije nego u bučnoj, gusto naseljenoj gradskoj džungli.
I što dublje u Saharu kročimo, to je sve manje smisla, a sve više ljepote, sve manje racija, sve više ludila.
“Kad se sve zbroji i oduzme, Sahara je zapravo mala.
Ljudi ne nestaju ondje“, kaže pri samom (neobičnom i sasvim neočekivanom) kraju knjige, službenica američkog konzulata.
I zaista, ljudi koje ćete sresti u Bowlesovoj Sahari neće nestati, ostat će zauvijek na tom mitskom mjestu.
Ali i s vama.
“Zaklon od neba“ je knjiga koju morate (jednom) pročitati, u koju ćete utonuti i osjetiti onaj istinski užitak čitanja, gotovo meditativno iskustvo.
Ritam rečenica, motivi, slike...
sve je ugođeno da teče.
To je roman pun misli, ali ni na trenutak dosadan.
Roman misli, ali ne i roman toka misli, jer ne “tečemo“ zajedno s likovima, uvijek ostajemo sa strane, oni ostaju oni, a mi mi.
Ali ne možemo ih ni pustiti, stalno su s nama, kao unutarnji glas, zbog čega je užitak čitanja još veći.
To je zapravo roman nejasan, neeksplicitan, s mnogo upitnika, ali odgovori nisu zapravo toliko ni važni, koliko ta jedna divna poetika, kao da život teče pred vašim očima.
Njihov ili vaš...
u Africi ili vašem naslonjaču, na putu prema Sahari ili u sebe samog...
to (meni) nije sasvim jasno, ali nije li to u konačnici zapravo isto?



 
 
Karl Ove Knausgård
Moja borba
Tanja Tolić
Glas o Knausgårdu stigao je do Hrvatske mnogo prije nego njegova prva knjiga.
To je onaj Norvežanin koji izgleda kao filmski Thor, bog običnih ljudi koji upravlja gromovima i nevremenom, a koji je napisao memoare kontroverznog naslova "Moja borba", zapravo heksalog od 3600 stranica i razbjesnio obitelj jer je razotkrio njezine tajne i sramote.
Netko tko u zemlji od pet milijuna ljudi, populacijom nešto većoj od Hrvatske, uspije prodati pola milijuna knjiga, doista zaslužuje naziv literarne zvijezde.


"Moja borba", koju je u Hrvatskoj objavila Naklada OceanMore, a izvrsno prevela s norveškog Anja Majnarić (prijevod nimalo ne zaostaje za onim engleskim, za koji je odgovoran Don Bartlett), slijedom toga bila je možda i najiščekivanija knjiga godine, barem u intelektualnim krugovima.
No, iako je Knausgård već u prvoj prevedenoj knjizi obavio temeljitu vivisekciju na dijelu obitelji – najvećim dijelom na ocu i baki, očevoj majci – "Moja borba", sadržajno, nije lako štivo, nikakav roto-roman zalutao u svijet visoke literature.
Baš suprotno, planirate li je pročitati, pripremite se na dugo čitanje i vježbajte snagu volje jer čitati Knausgårda znači progutati rijetko viđenu dozu narcizma i poplavu banalnosti.
  

Prvi tom "Moje borbe" tematski obrađuje Knausgårdovo djetinjstvo i ranu mladost, razdoblje njegova života od približno desete do tridesete godine.
Jasnoga početka nema, iako čitatelj u tu memoarsku prozu – zapravo autofikciju – ulazi moćnom rečenicom: "Srcu je život jednostavan: kuca dokle god može.
Onda stane." Strukturno, knjiga je podijeljena u dva dijela, prvi u kojem pratimo Karla Ovea kao dijete/tinejdžera, dok živi u Tveitu, dvadeset kilometara od Kristiansanda s hladnim i strogim ocem i majkom koja tek povremeno dolazi jer živi i radi u drugom gradu.
Roditelji su tad još u braku, no tijekom romana će se rastati.
Taj je dio romana dijelom ispresijecan događajima iz "sadašnjosti", iz 2008.
godine u kojoj Knausgård piše knjigu – ima trideset i devet godina, u drugom je braku, ovaj put s Lindom Boström Knausgård, i imaju troje djece, Vanju, Heidi i Johna.
Iza njega su dva objavljena i nagrađena romana.


U drugom dijelu knjige, Knausgård piše o razdoblju života u kojem mu je umro otac s kojim nije bio u pravom kontaktu godinama.
Otac je u međuvremenu bio u još jednoj vezi, u kojoj je dobio kćer, rastao se i postao alkoholičar, a posljednje četiri godine života živio je sa svojom majkom u Kristiansandu.
Karl Ove vraća se kući s bratom Yngveom kako bi organizirali pogreb i zatiče kaos – otac i baka, oboje alkoholičari, živjeli su u svinjcu.
Kuća je prepuna praznih boca, pljesnive hrane, prljava i zapuštena, a otac je, očito, bio u takvom alkoholnom deliriju da je živio i umro zamrljan izmetom.
Karl Ove i Yngve veći dio drugog dijela knjige provode raščišavajući kuću.
U tom periodu Knausgårdu treba biti objavljena prva knjiga, a u braku je s prvom suprugom, Tonje Aurslands.

U jednoj rečenici, prvi tom "Moje borbe" govori o autorovom odnosu s ocem o čemu je, kako kaže na jednom mjestu u knjizi, pokušavao pisati nekoliko godina, ali mu nije polazilo za rukom, "sigurno zato što mi je sve u vezi s njime bilo preblisko i samim time nije se dalo tek tako utjerati u neku drugu formu, što je pak preduvjet za književnost".


No otac je Knausgårdu u velikoj mjeri i ključ koji ga otvara ka pisanju, a ta pozicija – gdje se živi i mrtvi ljudi koriste kako bi poslužili kao inspiracija i pogonsko gorivo za književnost – ono je što  uistinu "Moju borbu" čini kontroverznom, a ne njezin naslov (koji Knausgård dijeli s Hitlerovom knjigom).
U petoj knjizi heksaloga Knausgård, primjerice, obilato piše o djevojci s kojom je hodao četiri godine, za koju u prvome tomu kaže tek da u nju nikad nije bio zaljubljen (kao da i to već nije dovoljno).
Skrivena iza izmišljenog imena Gunvor, koje joj je nadjenuo sam pisac, nesretna djevojka kasnije je izjavila novinama: "To je kao da mi je rekao: sad ću te udariti u lice.
Znam da će te boljeti i odvest ću te u bolnicu nakon toga.
Ali svejedno ću to učiniti." 

Knausgård mnoge udara u lice: oca kojeg opisuje kao hladnog i rezerviranog, ali se ipak utapa u tuzi kad on umre; brata kojeg obožava, ali ga se povremeno i stidi što mu se ne usuđuje reći u lice, nego u knjizi; drugu suprugu koja ga nervira svojom potrebom za bliskošću dok je trudna; djecu koja mu idu na živce jer nekad vrište i s njima se ne može razgovarati; baku koja postane zapišana alkoholičarka i jednom je prilikom zamolila njegovu majku da Karl Ove ne dolazi tako često u posjete; prijatelje iz djetinjstva koje smatra ograničenima, ali se s njima ipak druži jer ne uspijeva ući u krug popularnih tinejdžera...
Daleko od toga da Knausgård štedi sebe, prema sebi je najgori, pa je često zgrožen vlastitom hladnoćom, netrpeljivošću, sebičnošću.


No obrazac pisanja, i življenja, vrlo brzo postaje očit: svi ti životi drugih u službi su njega.
Sve što se događa, događa se primarno njemu, najviše pogađa njega, na djelu je ne samo egoizam, nego ekstremni narcizam.
S takvim pogledom na život i druge ljude, zapravo je potpuno jasno zašto je Karl Ove Knausgård tako lako žrtvovao njihove tajne i sramote da bi napisao 3600 stranica.


Ovo je, naravno, karakterna ocjena i ako planirate pročitati "Moju borbu" – a mislim da biste trebali – upravo će vam u tom segmentu biti potrebna snaga volje, podrazumijevajući naravno da ste uobičajeno empatično ljudsko biće.
Knausgård, naime, nije osoba u kojoj je ugodno biti, a "Moja borba" je isključivo to – literarizirano obitavanje u drugom ljudskom biću.


Strpljenje i upornost drugo je čime se morate naoružati, jer u vremenu kad se knjige gutaju, osobito one žanrovske, ovo je prokleto sporo štivo, nakrcano dugačkim digresijama i zatrpano banalnostima koje većinom nisu bitne za priču o Knausgårdovima.
Autor je, naime, potpuno prisutan u vremenu i događajima koje opisuje u romanu.
Ne znam je li to doista moguće, sjećati se i najmanjih detalja, primjerice što je autor obukao jutro nakon što su on i brat počeli čistiti bakinu kuću u kojoj je umro otac, a gotovo sam uvjerena da uopće nije bitno što je jeo za doručak ili kako su uređeni izlozi u blizini ureda u kojem piše.
Britanska spisateljica Zadie Smith u jednom eseju napominje da Knausgård piše kao da se pisanje i život odvijaju istodobno, pri čemu u tom životu zapravo nema ničeg iznimnog, što je i sam autor nekoliko puta napomenuo promovirajući svoj heksalog.
U prvom dijelu to je posebno naglašeno, prilično sam se s njim mučila, davio me dosadom i nekoliko puta bila sam na rubu odustajanja od čitanja.

No...
pisanje je iznimno.
Taj sebični norveški gad, koji osjećaj krivnje i srama kompenzira narcizmom (i obratno!), doista piše izvanredno.
Usisava čitatelja već prvom rečenicom, već prvim esejom koji umeće u roman, onim o banalnosti i važnosti smrti kojim otvara poglavlje djetinjstva.
Do kraja romana od 381 stranice darovat će nam još nekoliko tih briljantnih eseja – o rock i pop glazbi njegova djetinjstva, o pisanju i zašto forma prednjači pred stilom i temom te kako ući u pisanje i zašto je pisanje mjesto na koje treba stići, o zaljubljenosti koja stvara prostor u nama u kojem želimo biti, ponovo o smrti – smrti tijela i smrti bez tijela, bezbrižnosti alkoholne svijesti i nekoliko puta o slikarima, posebice o studiji oblaka Johna Constablea...


Iako se čini kao da "Moja borba" nema strukturu, kao da se Knausgård kreće u velikim krugovima i ponekad gubi, njegove su digresije pažljivo iskrojene, Knausgård ima kontrolu nad tekstom i nad samim sobom – u svom tom jadu zbog nesretnog djetinjstva i hladnoga oca, dramatične tuge nakon njegove smrti, jako je mnogo i taštine i ukrašavanja.
Da, "Moja borba" je i dnevnik i künstlerroman (roman u kojem umjetnik piše o svojem sazrijevanju), ali u varijacijama.
Künstlerroman nije u potpunosti, jer nisam sigurna koliko ovaj stupanj narcizma uopće dopušta sazrijevanje.
Dnevnički zapis nije, jer forma nije dnevnička, a ispovijest je previše literarizirana; nitko tako ne piše dnevnik.
"Moja borba" je metadnevnički zapis izrastao iz (ipak) kultiviranih metamisli; autofikcija koje postaje sve popularnija u svijetu, vraća se u modu kao književni žanr.


Za kraj, da objasnimo i naslov.
"Moja borba" uistinu je borba – autora sa samim sobom, s time kakva je osoba.
Kreće se širokim spektrom od prezira i mržnje prema samome sebi do duboke zaljubljenosti i obožavanja, primarno kao pisca (iako tu ima i dosta tapšanja po ramenu zato što je tako hladan istodobno i tako emotivan, pa neprestano cmizdri u drugom dijelu knjige).
No u pozadini svih tih emocija, kako je Knausgård sam objasnio, zapravo je duboki sram, zbog čega je šest tomova "Moje borbe" autorsko samoubojstvo koje, tvrdi, nema namjeru više nikad ponoviti.

"Mnogo je toga što volim u svojem životu, no ovo je knjiga o sramu.
Negdje unutra je taj neki oblik protestantskog morala ili etike u koju vjerujem, da ne smijete misliti da ste bolji od drugih, što je duboko ukorijenjeno u skandinavskoj kulturi.
A ako na to tako gledate, onda je sram vrlo učinkovit način za kontrolu društva.
To može biti dobra stvar.
No ako je nje previše, onda sram zadobije vlastiti život."

"Moja borba" ustvari je egzorcizam u kojem Knausgård istjeruje samoga sebe pred čitatelja.
Piscu u njemu itekako je pomoglo, pitanje je da li je pomoglo i čovjeku.
 
 
 
A.G.
Howard
Između dva svijeta
Ivana Smilović
Naziv knjige "Između dva svijeta" potaknuo me na razmišljanje kako knjige upravo imaju tu funkciju – predstavljaju most između ovog, zbiljskog svijeta i onog imaginarnog koji čine slova, riječi i rečenice.
Pravi čitatelji će reći kako nema neke velike razlike, jer je onaj svijet koji za nas kreira autor ili autorica jednako stvaran kao ovaj koji nas okružuje.
Ovisi samo koliko smo maštoviti.

No, vratimo se knjizi.
"Između dva svijeta" autorice A.
G.
Horward povratak je u Zemlju čudesa – ali jeziviju nego što smo je ikada mogli zamisliti.
Spisateljica se nada da će njezina mračnija i opakija posveta Carrolu nadahnuti čitatelja da potraže priče koje su i nju osvojile kao dijete.
 

Nastavak Alisinih avantura u Zemlji čudesa vodi nas u sasvim normalni svijet – glavna junakinja je Alyssa, šesnaestogodišnjakinja, koja uz sve tinejdžerske problema ima još jedan – čuje kukce i biljke kako međusobno razgovaraju, a obraćaju se i njoj.
Da bi ih ušutkala, skuplja kukce i od njih radi umjetničke radove.
Živi s ocem, a majka joj je u umobolnici, upravo zbog tegoba koje se ona svom silom trudi sakriti.


Po školi se širi glas kako je u rodu s Alice Liddel koja je inspirirala roman Lewisa Carrola, što je još više uzrujava, osobito zato što mora svaki petak ići majci u umobolnicu i gledati kako pati.
"Normalno je subjektivno!", riječi su njenog oca koji je uporno i strpljivo pokušava uvjeriti da je normalna.


A normalno je ono što je opsjeda više od priče kukaca i biljaka, a to je mladić – Jed.
On joj je susjed, zaljubljena je u njega, ali nažalost i uvjerena da je gleda kao mlađu sestru.
Upravo zbog ovog dijela, naizgled tipične priče za mlade ljude, na početku knjige već je vidljivo koja je fokus skupina - tinejdžeri.
Ne treba generalizirati, pa iako je knjiga usmjerena prema mlađim generacijama, ne mora značiti da se neće svidjeti i onima starijima.
Svi smo jednom bili mladi!

Generacijama se u Alyssinoj obitelji proteže ludilo i vjerovanje u priču o Zemlji čudesa.
Sve završavaju tragično, pa je tako baka pala s prozore sobe kada je "išla probati svoja krila".
Upravo to mladu djevojku tjera da bježi od onoga što čuje.
Ipak, jedan posjet umobolnici mijenja sve.
Kada ostane sama s majkom, shvate da čuju iste stvari i da su generacijama za žene mislili da su lude, a zapravo nisu.
Postavlja se pitanje je li ono što mogu čuti dar ili prokletstvo...
Više prokletstvo, a kako stvari stoje, jedino je rješenje – poći u zečju rupu!

Ono što me izbacuje iz takta i pomalo nervira jest činjenica da se sve žene u obitelji zovu slično kao Alisa, kao da inače ne bismo shvatili povezanost s poznatom pričom Lewisa Carrola.
Mislim da je to potpuno bespotrebno i da bismo svejedno uspjeli shvatiti na što je autorica ciljala i da se djevojka zvala Clare, Penelope ili bilo kako drugačije.
To me podsjeća na filmove u kojima majka i kći, kada se prikazuju scene u prošlosti, moraju imati identične frizure, inače ih, kao, ne bismo prepoznali.
Također, Alyssa radi "Kod leptira", vlasnica dućana voli vile...
Malo previše detalja koji čine priču djetinjastom i jednostavnom, a ona to zapravo nije.

Iako malo zbrkana u početku, s vremenom postaje mistična i intrigantna, uz kombinaciju s tipičnim, svakodnevnim životom (kao što su maturalna, dečki i slično).
Na prvu vam se može učiniti kako to dvoje ne ide zajedno, ali upravo je u tome smisao – pa zato se knjiga i zove "Između dva svijeta".


Vrhunac je naravno, kada priča stiže u Zemlju čudesa, koja je atipična i monstruozna, daleko od one viđene očima djeteta.
"Ovo nije Zemlja čudesa koju sam mislila da ću naći", kaže glavna junakinja u jednom trenu, a ja potpisujem, osobito prilikom upoznavanja s iskrivljenim likovima iz dobre poznate bajke.

Sve u svemu, radi se o fantastici pomiješanoj s tinejdžerskim ljubićem.
Ima ono nešto što će vas potaknuti da je dovršite, nije teška za čitanje, ali ipak vam ponekad može proći kroz glavu "Ja sam prestar/a za ovo".
Mislim da je ovo lagano štivo idealno za ljetne dane i plažu – ako imate vremena i prilike za taj luksuz.



 
 
David Lagercrantz
Što nas ne ubije
Tanja Tolić
Eva Gabrielsson, životna partnerica Stiega Larssona koja je, nažalost, izgubila pravnu bitku s njegovim ocem i bratom, svojedobno je komentirala kako je David Lagercrantz (1962), autor odabran da nastavi Larssonovu sagu Millennium, "potpuno idiotski odabir".
Pretpostavljam da nije mnogo očekivala od švedskog novinara i pisca koji se proslavio biografijom nogometaša Zlatana Ibrahimovića.
Iskreno, nisam ni ja.
Lagercrantz je gotovo nepoznat izvan Švedske, studirao je filozofiju, religiju i novinarstvo, napisao nekoliko biografija poznatih osoba i jedan triler, ali ti nesretni  Ibrahimovićevi memomari (doduše, prevedeni na 30 jezika i samo u prva dva mjeseca prodani u pola milijuna primjeraka), zbilja nisu najbolja referenca.
Smrde na novac, u lošem smislu.
 

Stieg Larsson, kao što znamo, nije dočekao ni novac, ni slavu, ni objavu svojih romana, jer je umro iznenada 2004.
godine, od srčanog udara.
Eva i on nikad se nisu vjenčali pa su autorska prava na romane, kao i novac koji je zaradio, pripali njegovom ocu i bratu s kojima nije bio blizak.
Eva Gabrielsson zadržala je sjećanja i Stiegov laptop – u kojem leži nedovršeni četvrti roman o Lisbeth Salander od nekih 200 do 300 stranica te razrađeni sinopsisi za peti i šesti nastavak.
Larsson je, prema svjedočenju njegove životne ljubavi, planirao napisati ukupno 10 romana.
Pitam se što Eva Gabrielsson sada misli, dok čita (ako čita) "Što nas ne ubije", upravo objavljeni četvrti nastavak Millennium sage koja se dosad prodala u 80 milijuna primjeraka.
Lagercrantz nije imao pristup nedovršenim materijalima koje je Larsson ostavio, pa je napisao svoju priču nakon što ga je 2013.
godine švedski nakladnik Norstedts kontaktirao i ponudio mu da napiše nastavak.

Kojim putem je trebao krenuti život Lisbeth Salander, vjerojatno nikad nećemo saznati, ali u idućih nekoliko tjedana dobit ćemo odgovor na ključno pitanje – jesu li čitatelji Millennium voljeli zbog Stiega Larssona, njegova stila pisanja, ili zbog osebujnih likova i zapleta koje je stvorio.
Ako ovo potonje prevladava – pa su se čitatelji zakačili na Lisbethine nadljudske osobine - većina će biti zadovoljna, jer Lisbeth je, barem naizgled, opet u punoj snazi: provaljuje u sustav američke Nacionalne sigurnosne agencije (NSA), razbija poruke kriptirane primarnim brojevima, lomi prste estetskim kirurzima koji pipaju djevojke na operacijama, mlati zlostavljače autistične djece i kupuje novi život prebijenim ženama.


No, ako su čitatelji voljeli Stiega Larssona – njegov ozbiljan pristup istraživanju teme, spor i detaljistički stil, tvrdoglavo inzistiranje na socijalnim temama i angažiranost u borbi protiv nasilja i zlostavljanja - onda imamo ozbiljan problem.
Jer roman "Što nas ne ubije" (Fraktura, 2015.) uglavnom je kozmetika, kvalitetna kozmetika doduše, profesionalno odrađena, ali nema tu prave strasti ni Larssonove angažiranosti.
Smrdi na novac, na loš način.

Radnja se odvija na dvije razine i bazično je vrlo jednostavna.
Jedan od vodećih svjetskih informatičkih stručnjaka Frans Balder, koji mašta o tome da stvori umjetnu inteligenciju pametniju od čovjeka, daje otkaz na dobro plaćenom poslu u Silicijskoj dolini, u tvrtki Solifon, i vraća se u rodnu Švedsku kako bi se brinuo o autističnom osmogodišnjem sinu Augustu.
Dječak je dotad živio s majkom, bivšom uspješnom glumicom Hannom i njezinim novim partnerom, akcijskom filmskom zvijezdom, sklonom nasilju i alkoholu, Lasseom Westmanom.
Iako svi misle da je dječak teško hendikepiran jer ne govori, Frans uskoro otkriva da je zapravo savant – genijalac u crtanju preciznom do fotografskog pamćenja i iznimno nadaren za matematiku.
No novootkrivena obiteljska idila neće dugo potrajati.
Frans je ubijen, prije nego što je stigao Mikaelu Blomkvistu ispričati o uroti i kriminalu koje je otkrio u Americi.
Istodobno, Lisbeth Salander provalila je u najbolje čuvani informatički sustav na svijetu, onaj američke Nacionalne sigurnosne agencije kojoj je zadaća prisluškivati cijeli svijet, i ukrala kriptirani dokument koji će joj na vrat navući osobu iz prošlosti na koju je gotovo zaboravila...

Lagercrantz se dobro pripremio za pisanje romana i nastojao je, vjerujem, očuvati Larssonove junake ili barem njihove glavne karakteristike.
Lisbeth izgleda i ponaša se kao Lisbeth, Mikael Blomkvist je karakterom u rasponu očekivanoga, kao i Erika Berger i Jan Bublanski, koji nose radnju u novom nastavku.
Problem je što, usprkos tome, nisu uvjerljivi – čitavo vrijeme im nešto nedostaje, povremeno rečenice koje izgovaraju zazvuče jako krivo, primjerice Lisbeth, koja je uvijek pokazivala jako malo osjećaja i živo joj se fućkalo što tko misli o njoj, odjednom ima potrebu reći čitatelju da ona nije djevojčica koja iz taštine hakira NSA.
Lagercrantz likove opisuje izvana – kao promatrač, a ne iznutra – kao sudionik, odnosno kreator.
Ovo potonje, logično, ne može jer ih nije on stvorio, ne poznaje njihove stvarne motive, pa je u romanu  mnogo dojmova o Mikaelu i Lisbeth, a malo autentičnih misli i osjećaja.

Stil pisanja je čist i jednostavan, kao da je izašao s neke radionice kreativnog pisanja, na kojoj je savladao zanat – marljivo je napisao sinopsis, razradio zaplet i glavne likove, a onda disciplinirano prinuo na ispisivanje poglavlja štedeći riječi i ne ulazeći u nepotrebne opise, no držeći se zadatka koji mu je predavač (izdavač) zadao, pa svako malo spomene fizičke ili psihološke odrednice junaka iz prethodnih romana kako bi održao kontinuitet.
No kad se razmišlja o pisanju kao zadatku, lako je upasti u klišeje, pa je Lagercranzt prvih 150 stranica romana (ukupno ih je 440) prilično iritantan – svi su mu likovi, naime, umorni od života.
   

Umoran je tako Blomkvist, jer već dugo nije imao veliku priču pa dane provodi čitajući jeftine krimiće s kioska (?!), a čak razmišlja i da napusti časopis Millennium; umorna je Erika koja je jedan dio vlasničkog udjela Millenniuma prodala koncernu Serner Media jer je Harriet Vanger izgubila potporu ostatka obitelji Vanger u financiranju istraživačkog novinarstva; umoran je inspektor Jan Bublanski koji se preispituje vjeruje li u Boga i želi li i dalje raditi policijski posao; umorna je čak i Lisbeth Salander...
Svi su do te mjere umorni da se čovjek zapita nije li zapravo umoran sam Lagercrantz i je li upao u krizu srednjih godina.


Očekivano, "umorni" Lagercrantz najbolji je u likovima koji su njegovi, a ne Larssonovi jer njihovi motivi su mu jasni.
Maestralno je opisao Ovea Levina iz Serner Medije, nekadašnjeg novinara koji se uzdigao do uprave velike medijske kuće, postao mendžer i obogatio se, i sad muku muči s time kako da redakciji Millenniuma objasni da je print novinarstvo zastarjelo i da se moraju okrenuti mlađim čitateljima, malo manje napadati svijet biznisa (jer od tamo ipak stižu oglasi) i malo više izgledati kao Vanity Fair, dakle glamurozno.
Nisam sigurna koliko će to čitatelju izvan novinarskog svijeta biti napeto kao motiv romana, no hrvatskim novinskim nakladnicima moglo bi biti utješno kad otkriju da i bogata Švedska ne zna kako zaustaviti pad naklade, a hrvatskim novinarima zadovoljština kad uvide da su – barem u romanu – sve te korporativne i menadžerske "spike" obično preseravanje.


Slijedeći Larssonov recept, i Lagercrantz odabire veliku temu oko koje plete zaplet.
No, dok je Larsson bio zabrinut bujanjem fašizma u Švedskoj, (seksualnim) nasiljem nad ženama i manjkavostima socijalnog sustava, Lagercrantz je zabrinut nad "bjelosvjetskim temama", konkretno američkim prisluškivanjem i industrijskom špijunažom, očito inspiriranima slučajem Edwarda Snowdena koji je 2013.
pustio van povjerljive informacije o NSA, a tu su i obilate reference na Wikileaks i Juliana Assangea.
To bez sumnje jest goruća tema jer NSA danas svakodnevno prati više od 20 milijardi telefonskih razgovora i poruka elektroničke pošte, no problem je što je to zločin(ac) bez lica, pa ne funkcionira baš najbolje kao negativac u krimiću.
Lagercrantz je taj očiti nedostatak pokušao kompenzirati ubacujući The Spider Society, tajnu organizaciju ruskih kriminalaca koja surađuje s čelnim  ljudima NSA, a izrasla je iz nekadašnje kriminalne organizacije Lisbethinog oca.


Nisam sklona paranoji i teorijama urote, pa ova vrsta zapleta za mene kao čitatelja ne funkcionira baš najbolje; sve mi je to bilo previše u stilu Dana Browna, što baš i nije neka preporuka.
Pored toga, roman funkcionira kao "otvoreni krimić", dakle od početka je čitatelju jasno tko su negativci i kakav im je motiv, pa je radnja usmjerena na to da se konačno susretnu, i obračunaju, zlikovci i dobri dečki, te da Mikael Blomkvist opet dobije veliku priču, prestane biti umoran i spasi novine.
"Što nas ne ubije" nije triler, nema napetosti ni jeze, pa ako se nadate neprospavanoj noći zbog Lisbeth Salander, ništa od toga.
Priznajem da sam, čitajući prvih 200 stranica romana, paralelno gledala televiziju.
U drugom dijelu romanu tempo se ubrzava i Lagercrantz postaje bolji, osobito u opisima akcijskih scena, što mu vrlo dobro ide, no i dalje nije osobito uzbudljiv u zapletu, rješenja su mu klišejizirana i pomalo naivna, svakako očekivana.
Ako puno čitati krimiće, sve će vam brzo postati jasno.
 

U jednom trenutku Langercrantz se ohrabruje pa zalazi u Lisbethino djetinjstvo, u objašnjavanje kako je postala hakerica i razjašnjavanje dijela njezine prošlosti.
Taj dio je po meni najproblematičniji u romanu jer je izveden nevješto i pomalo djetinjasto, svakako u najvećoj mjeri otkriva autorove rupe u znanju o likovima jer samo Stieg Larsson može objasniti zašto je Lisbeth Salander odabrala nadimak Wasp.


No najveći je problem što Lagercrantz nije Larsson, pa su mu njegov idealizam i dubina potpuno strani.
Kao unajmljeni pisac, profesionalno odrađuje svoj zadatak – osuđuje zlostavljanje žena i djece, kažnjava nasilnike, privodi zločince pravdi, ali sve je to prilično beskrvno, holivudski.
Ovo je krimić napisan po američkom receptu, onako kako to čine  krimi štanceri koji svake godine uredno izbace jedan roman u serijalu i kakvih na desetke možete kupiti na obližnjem kiosku.
I to, naravno, zahtijeva vještinu, svi su ti krimići pristojno napisani u okviru žanra, ali nećete ih pamtiti više od neliko dana i to, sasvim sigurno, nije Larssonovo nasljeđe.
Lagercrantz je, nažalost, u ulozi Larssona uvjerljiv otprilike kao i Daniel Craig u ulozi Blomkvista u Fincherevoj verziji prvoga filma.
Meni nimalo.

Zbog svega navedenog, čini mi se jako pogrešnom odluka njegova oca i brata da dopuste nakladniku da unajmi profesionalnog pisca.
Nije to, sad je sigurno jasno, zbog čitatelja koji žaluju što je serijal prekinut smrću autora, nego zbog pohlepe za novcem industrije koja, koliko pomaže književnosti, toliko je i melje.
Larssonu, idealistu i borcu za pravdu, posmrtno je učinjena prilična nepravda.
Književni junaci zaista bi trebali imati pravo umrijeti kad i njihovi autori.




 
 
Elena Ferrante
Dani zaborava
Tanja Tolić
Elena Ferrante već je gotovo četvrt stoljeća jedna od najvećih književnih enigmi.
Znamo da se iza pseudonima, još od prve objavljene knjige, romana "L’amore molesto" (1992), krije talijanski autor, da je odrasla pored ili u Napulju i da je odabrala pisati u anonimnosti, no u više od toga ne možemo biti sigurni.
Iako se iz rijetkih intervjua, koje uvijek daje pisanim putem, dade naslutiti kako je Elena Ferrante doista žena, ne možemo to tvrditi sa sigurnošću.
U protekla dva desetljeća, koliko piše, nagađalo se da njezin pseudonim ne skriva "običnu" osobu.
Spekuliralo se da romane zapravo piše njezin talijanski nakladnik Sandro Ferrari ili možda njegova supruga i poslovna partnerica Sandra.
Možda je prava autorica sedam dosad objavljenih romana njezina prevoditeljica na engleski Ann Goldstein, a možda i avangardni romanopisac Domenico Starnone.
Jedino što sigurno znamo, jer za to postoji javni dokaz, jest da je Elena Ferrante, uoči izlaska svojeg prvog romana, izdavaču u pismu objasnila: "Vjerujem da knjige, jednom kad su napisane, nemaju potrebe za svojim autorima.
Ako imaju što poručiti, prije ili kasnije, naći će svoje čitatelje; ako nemaju – neće...
Osim toga, zar promocija ne košta? Bit ću autor koji će najmanje koštati vašu izdavačku kuću.
Poštedjet ću vas čak i svoje prisutnosti."
Ono što je trebalo biti utočište, postao je tako kuriozitet, a Elena Ferrante jedan od najprodavanijih, najčitanijih i najomiljenijih talijanskih književnika.
Na Interliberu je prvi put predstavljena i hrvatskim čitateljima, prijevodom njezina romana "Dani zaborava" u izdanju Profila (prevoditeljica je Ana Badurina).
U "Danima zaborava" upoznajemo Olgu, ženu na pragu 40-ih godina života, majku dvoje djece, koju suprug ostavi zbog mlađe žene.
Olga isprva reagira nevjericom, što je posljedica šoka.
Nije prvi put da je Mario "zastranio", iako je zastranjivanje dosad uvijek bilo definirano kao "iznenadni gubitak smisla" koji bi ga, naravno iznenadno, napao.
Olga je pristojna, fina žena, nikad ne podiže glas, ne izaziva svađe, strpljivo čeka da se smisao vrati, a ona mirno kuha Marijevo omiljeno jelo, mesne okruglice.
Ispostavi se da ništa od toga.
Mario se ne vraća kući, savio je novo gnijezdo s tom mlađom ženom koja se iz anonimke, preko noći, pretvara u otprije poznato lice.
Pribrana Olga izgubit će uzde: najednom će postati nepristojna i svadljiva, proganjat će i Marija i ljubavnicu i zajedničke prijatelje, zanemariti djecu, prestati se prati, jednom će supruga i pretući, drugi put se spustiti do susjeda kat ispod u potrazi za izgubljenom seksualnom privlačnošću.
Kad ovako nabrajam, sve to zvuči jako subverzivno i divlje.
Ali nije.
Slušajući i čitajući hvale o (ženskom) pismu Elene Ferrante, o izbrušenom stilu i radikalnoj iskrenosti, očekivala sam neko suvremeno, moderno štivo, a dobila priču koja je u povijesti književnosti stara najmanje 150 godina - o ženi koja poludi jer je ostavi muškarac kojeg (misli da) voli.
Gospođa Bovary (1856), poznata kao loša majka i iz dokolice rasipna domaćica, jest bila subverzivna, do te mjere da je Gustave Flaubert jednom prilikom morao reći: "Gospođa Bovary, to sam ja".
Dvadeset i jednu godinu kasnije, dobili smo Tolstojevu Anu Karenjinu (1877), koja uopće nije bila loša majka, ali je jednako pala žrtvom vlastite strasti za romansom, iako je prije toga bila razumna žena.
Oba romana imaju, naravno, mnogo veći i književni i društveni značaj od obične nesretne ljubavne priče; pored toga i cijelu plejadu punokrvnih likova od kojih su neki (Levin) zasjenili glavne junakinje (Karenjina).
Na razini ljubavne i osobne priče, koliko god paradoksalno zvučalo, i Emma Bovary i Ana Karenjina izborile su se za svoju slobodu u tradicionalnom, dominatno muškom društvu.
Da, na destruktivan i u konačnici fatalan način, brišući sebe potpuno kad već nisu mogle živjeti sretno kako su htjele, ali ta vremena ionako nisu dopuštala previše (ženske) slobode mimo autodestrukcije i povremenog padanja u nesvijest, što zbog stisnutog korzeta, što zbog potisnutih emocija.
Nasuprot tome, "Dani zaborava" su mlaki, bez značaja i zapravo dosadni.
Imamo ženu koju je ostavio suprug dok je zapravo još mlada, na početku je 40-ih.
Nikako nije egzistencijalno ugrožena; za razliku od prosječnih hrvatskih bivših supruga, ovaj plaća alimentaciju na vrijeme i obilato.
Olga ne mora raditi, ali može ako želi.
Postoji čak i iznimno tankoćutan i strastven muškarac koji je zainteresiran za nju.
I dalje ima prijatelje, iako ih rastjeruje svojim ludovanjem.
Vrhunac njene pobune protiv iznenadnog razvoda je psovanje, a ni ono nije osobito inventivno - pička, kurac, lizanje, pušenje.
Olga malo i poludi, pa je sve to prođe.
Ova vrsta književnih junakinja feministička je noćna mora, ali važnije od toga, ona je noćna mora svake normalne žene.
Elena Ferrante ima lijep stil, u prijevodu Ane Badurine sve to fino teče, dobro je to napisano, no ako ste pribrana, zrela žena, a ne nedorasla šiparica zatvorena u tijelo odrasle žene, nakon tridesetak stranica ćete početi zijevati.
Teško mi je identificirati što bi tu točno trebalo biti radikalno novo, brutalno iskreno ili emotivno razotkrivajuće.
Da parafraziram Tolstoja: sve ostavljene žene nalik su jedna na drugu.
Kad bih se baš htjela upustiti u tu uzaludnu igru pogađanja pravog identiteta gospođe Ferrante, rekla bih da su poneka nagađanja ipak točna.
Da, Elena Ferrante definitivno je žena, bila je u braku i ima djecu, a vjerojatno je doista odrastala 50-ih godina prošloga stoljeća, prije udara emancipacije, što objašnjava nesamostalnost, dramu i staromodnost.
Toj generaciji, mnogo prije nego suvremenoj ženi, kraj braka može biti i kraj života, a vrhunac pobune set prilično banalnih psovki.




 
 
Joël Dicker
Istina o Slučaju Harry Quebert
Tanja Tolić
Kraj je kolovoza 1975.
godine.
Kroz šumu bježi petnaestogodišnja Nola Kellergan, slijedi je nepoznati muškarac.
Kroz prozor svoje kućice na rubu Aurore, gradića u New Hampshireu, sve to promatra Deborah Cooper.
Zove policiju, dolaze patrolna kola.
No kad dva policajca uđu u kuću, Deborah je mrtva, a Nole nigdje nema.
Mahnita potraga neće dati rezultata – djevojčice, a ni njenog tijela nema nigdje.
Trideset i tri godine kasnije i dalje nitko ne zna što se dogodilo Noli Kellergan.
A onda su u vrtu kuće slavnog američkog pisca Harryja Queberta, u istoj toj Aurori, iskopani jedan leš i jedna knjiga.

Napeti roman Joëla Dickera, 29-godišnjeg švicarskog pisca koji piše na francuskom jeziku, počinje u trenutku kad Marcus Goldman otkrije da ne može napisati novi roman.
Goldman je Quebertov učenik i prijatelj, i sam pisac koji je književnu slavu stekao praktički preko noći.
No sad je u problemima jer mu nikako ne dolazi inspiracija za drugi roman, a njegov agent i nakladnik sve ga jače pritišću ugovorom i rokovima.
Zbog toga se za pomoć obraća svojem mentoru i odlazi u Auroru u potragu za lijekom protiv kreativne blokade.
Kad u Harryjevom vrtu slučajno otkriju zakopano tijelo davno nestale Nole, svašta će isplivati na površinu: mirna i pitoma Aurora pretvorit će se u bizarni Twin Peaks, omiljeni Harry bit će optužen za ubojstvo i neprikladnu vezu s ubijenom djevojčicom, a Marcus će konačno dobiti – temu za novu knjigu.
Udružit će se s narednikom Gahalowoodom i krenuti otpetljavati mračne tajne svojeg mentora, Nole i njezinih susjeda...

"Istina o Slučaju Harry Quebert", roman od čak 672 stranice koji je u Hrvatskoj objavila Fraktura, na francuskom jeziku objavljen je 2012.
godine i u međuvremenu je postao priličan književni fenomen.
Roman je, naime, preveden na 38 svjetskih jezika i objavljen u više od 50 zemalja, a mladi Joël Dicker osvojio je laskave titule za svoje pisanje – uspoređuju ga s Philipom Rothom, Vladimirom Nabokovom i Stiegom Larssonom, a poneki svjetski književni kritičar nije se libio usporediti ga čak ni s Jonathanom Franzenom, a njegova "Queberta" nazvati velikim američkim romanom.

Dicker doista ima razloga biti ponosan na svoj uspjeh i dobar dio pohvala svakako zaslužuje.
Pisac rođen u Ženevi 1985.
godine, koji je po struci zapravo pravnik, pisati je počeo sa samo dvadeset godina, a njegov prvi roman "Tigar" nagrađen je 2005.
na međunarodnom natjecanju mladih autora.
S dvadeset četiri godine piše roman "Posljednji dani naših očeva", u kojem donosi istinitu i malo poznatu priču o ogranku Britanske tajne službe što su ga tijekom Drugoga svjetskog rata činili pripadnici Francuskog pokreta otpora.
Roman osvaja nagradu za najbolji neobjavljeni rukopis, a u knjižarama se pojavljuje početkom 2012.
Iste godine Dickerov treći roman, triler "Istina o Slučaju Harry Quebert", donosi mu prestižne nagrade i svjetsku slavu.

Na ovom bismo se mjestu trebali malo spustiti na zemlju i – nema drugog načina da to kažem – upaliti mozak.
Dakle, "Istina o Slučaju Harry Quebert" doista je izuzetno napet roman, vrhunski napisan triler.
Uzbudljiv je, guta se, a ne čita, autor donosi mnogo preokreta i u tom smislu čitatelj neće biti razočaran.
Nećete baš izludjeti prije nego pogodite istinu, kako piše The Times, ali će iskustvo čitanja vrlo vjerojatno biti poput brzog fiksa - dignut će vas naglo i visoko i držati u napetosti do kraja, jer ovoj se drogi doista teško othrvati!

I to je otprilike to.
Iako ga uspoređuju s Nabokovom, Rothom i Franzenom, Dicker nije izvanredni stilist.
Dapače, siromaštvo jezika i izraza me isprva toliko mučilo da sam pomislila kako  je u pitanju neka greška u prijevodu, što me pak zbunjivalo jer Željka Somun je poznata kao izvrsna prevoditeljica.
Onda sam na Amazonu pročitala prvo poglavlje na engleskom jeziku i shvatila da postoje razlike u engleskom i hrvatskom prijevodu - gradiću je promijenjeno ime, neke rečenice koje postoje u hrvatskoj verziji potpuno su izbačene.


Potom sam išla čitati i odlomak na francuskom i shvatila da je Željka Somun i više nego kvalitetno obavila svoj posao prevođenja s francuskog - nema tu dubine, sjajnih rečenica ni velikih, filozofskih uvida o suvremenom načinu života.
A ako ih nema, prevoditeljica ih ne može i ne smije dodati.
Poslije sam, čitajući strane kritike i intervjue s autorom, saznala da je u američku verziju ubačen i sleng, pa je to, u neku ruku, zapravo sasvim drugi roman.
Dicker s time nije imao problema, iako je američkom prevoditelju dopuštena neuobičajena sloboda.
To možda dijelom može objasniti zašto je roman dobio sjajne kritike u Americi, a prilično rezervirane u Europi.


Inače ne bih toliko u kritici pilila po jeziku i stilu – jer sam se zaista zabavila čitajući roman - no kako su, slučajno, Roth, Nabokov i Franzen neki od mojih najdražih pisaca, dosta su me zasmetale te usporedbe poetika koje ne stoje.
Dickerove rečenice su nezgrapne, čitatelje se o njih spotiče, šale jesu smiješne, ali ne baš toliko koliko ga hvale.
Čitavo vrijeme sam imala osjećaj da nešto nedostaje - kao da bi, da su rečenice drugačije, sve to moglo biti i smiješnije, i bolje, i dublje (prema kraju se barem humor popravlja).

Drugi je problem što su većina likova u romanu karikature - to dobro funkcionira kod Marcusova demonskog nakladnika, koji je usmjeren samo na profit i potpuno neosjetljiv na ljudske tragedije, a povremeno je smiješno i u epizodama s Marcusovom majkom Židovkom koja ga proganja pozivima i idiotskim razgovorima.
Ponavljam, povremeno je smiješno, jer nisu sve fore baš najuspjelije, a uglavnom se kreću rubovima klišeja - sve smo to već vidjeli ili čuli u američkim serijama.

No karikaturalnost likova jest problem kod onih junaka koji nose radnju.
Primjerice, potpuno je neuvjerljivo zašto bi se 34-godišnji pisac zaljubio u 15-godišnju djevojku koja ga nagovara na vezu izjavama, parafraziram sad, "Ali živimo zbog ljubavi!", "Ako me ostaviš, ja ću umrijeti".
Daleko je to od Nabokova i "Lolite" i tu je bolje da PR služba Dickerova romana uopće nije povlačila paralele, jer piscu samo čini štetu.
Meni su te grandiozne i djetinjaste izjave većinu romana bila smiješne, no s obzirom da sam se odmah na početku pomirila s time da čitam triler, a ne veliku ljubavnu priču ili sjajno postmodernističko djelo, smanjila sam očekivanja.

Problem je, nadalje, i što je Harry u romanu predstavljen kao veliki američki pisac, noseće ime suvremene američke literature, gotovo pa kao Philip Roth ili Norman Mailer.
To nije do PR službe, nego samoga autora.
Autor je to potkrijepio time što povremeno citira rečenice i odlomke iz Quebertova  kapitalnog djela, "Porijeklo zla", fiktivnog romana unutar romana koji prati veliku ljubavnu priču.
Jao i pomagaj! Jer te su rečenice, blago rečeno, plitke, dosadne i nezanimljive.
Toliko su beskrvne da se čak nisam ni uznemirila što se veza Harryja i Nole zapravo uklapa u definiciju pedofilije.
Žao mi je što to moram napisati, ali ako se, makar i u romanu, nešto predstavlja kao remek-djelo, onda mora i zvučati kao remek-djelo.

Dakle, "Harry Qubert" nije, kako pišu, veliko književno djelo, niti se sjajno poigrava s meta-značenjima i unosi novitete u suvremenu literaturu koje će generacije koje slijede posvećeno proučavati.
Nije čak ni nešto posebno jezovit, kako ga reklamira The Telegraph.
Nije ni veliki američki roman koji je napisao Europljanin, kako piše The Bookseller.
Franzen piše velike američke romane, a on i Dicker doista nemaju ništa zajedničko.
Jedini vic koji ja tu vidim i koji je, rekla bih, nenamjeran jest da su sve konstrukcije i spinovi koje gradi Marcusov izdavač – i sve ono što Marcusa pisca izluđuje u romanu - napravljene u stvarnosti oko ovoga romana.

"Harry Quebert" sjajno je napisana napetica i žanrovska poslastica, i isključivo tako ga i treba čitati.
Zabavit ćete se, na mnogo mjesta nasmijati, na kraju će vam biti žao i što je "droga" popustila, tu i tamo ćete se raznježiti na odnos staroga i mladoga pisca i možda zapamtiti neki dobar savjet za pisanje koji mu daje, jer ima dobrih.
Meni kao čitatelju to je za žanrovsku literaturu sasvim dovoljno i te vrste užitka, pri čitanju, mislim da se autor – i čitatelj - uopće ne treba stidjeti.
Ali nazivati ovaj roman remek-djelom suvremene literature doista je, ali doista samo vrhunski spin.


 
 
Emir Imamović Pirke
Vršenje dužnosti
Tanja Tolić
Ivor Bošnjak bivši je načelnik Odjela za strance u neimenovanom hrvatskom gradu o kojem na početku znamo tek to da u njemu stranaca nema.
Oženjen je Jasminom, s kojom ima dvoje djece, a slobodno vrijeme provodi s četvoricom prijatelja iz djetinjstva - kriminalcem Dugim, komunalnim inspektorom Simfonijom koji je sanjao o tome da postane rock gitarist, filozofom Kantom koji je završio kao nastavnik na zamjeni u osnovnoj školi i šljakerom Piletom koji se predstavlja kao univerzalni fizički radnik.
Nakon noći u kojoj su pretjerali s cugom, drogom i hranom s roštilja, Bošnjak ujutro dolazi na novo radno mjesto.
Postao je vršitelj dužnosti načelnika Policijske uprave.

Ivor je krajnje neambiciozan i kao čovjek i kao policajac, i baš zato postaje idealno privremeno rješenje dok se politička pozicija i opozicija ne dogovore tko im više odgovara na mjestu prvog policajca u gradu.
Stari načelnik, kojeg svi zovu Šef, dočekat će Ivora u uredu: u fotelji, omotan zelenom ljepljivom trakom i, očito, mrtav.
Nema tragova krvi, ništa ne upućuje na to tko bi, i zašto, ubio načelnika Policijske uprave.
Još neobičnije, čini se kao da nikoga u gradu niti ne zanima zašto je ubijen.

No, situacija će se uskoro zakomplicirati.
U zoološkom vrtu, u medvjeđem kavezu, završit će jedan od četvorice Ivorovih bliskih prijatelja.
Je li i on ubijen? Ili se ubio sam? Kad Ivor počne čeprkati po neobičnim smrtima, i njegov će život biti ugrožen.
A tu je, povrh svega, i čudna kći bivšeg načelnika, navodno izliječena narkomanka Asja, koja je Ivorovom mrtvom i oženjenom prijatelju bila ljubavnica...

Tako počinje četvrti roman Emira Imamovića Pirkea, bosanskog novinara i pisca rođenog u Tuzli 1973.
godine, koji danas živi u Šibeniku sa suprugom i dva sina.
Imamović se dosad bavio ratnim zločincima, bosanskim piramidama i ponešto nogometom, a u njegovim romanima nije nedostajalo mrtvih i ubijenih.
Ovaj put se ipak okušao u specifičnom žanru, noir krimiću, radnjom i atmosferom očito smještenim u Hrvatsku, iako se ime grada neće nijednom spomenuti do kraja romana od 200-ak stranica.
Ipak, taj imaginarni hrvatski grad jako dobro korespondira s hrvatskom realnošću pa bi to lako mogao biti i Šibenik, i Gospić, a bez problema i Dubrovnik i Zagreb.
Sav jad u ovoj zemlji odvija se po uhodanoj špranci; razmjeri kriminala su možda i različiti, ovisno već o tome koliko je velika sredina i što se ima za ukrasti, no profil tipičnog hrvatskog poduzetnika, nastalog u prvobitnoj akumulaciji kapitala - recimo to lijepo - najčešće u sebi skriva najobičnijeg kriminalca.

"Vršenje dužnosti", drugi roman u ediciji Balkan Noir koju su pokrenule novine 24sata u suradnji s različitim hrvatskim nakladnicima (u ovom slučaju Algoritmom), težak je i opor roman, obojan svim tonovima hrvatski crne ili, kako bi to napisao Imamovićev urednik Kruno Lokotar na naslovnici, "pripada žanru krimi-romana, ali daleko više - žanru kriminalnog života".
Sve je, naime, tu; sve s čim svakodnevno živimo: ljudi bez posla, male plaće, život na kredit, snovi o Kanadi, hrvatske gospodarske sheme u kojima se poljoprivredno zemljište lako pretvori u građevinsko (kupi po cijeni ledine s kukuruzom, proda po cijeni luksuznih kvadrata...), suprotstavljene političke opcije, stranka na vlasti koja će na skorim izborima vjerojatno biti smijenjena, ali nitko se tome ne veseli jer je jasno da će se i novi, suprotnih političkih uvjerenja, ponašati jednako.
Liste su sastavljene, pozicije se već dijele, policija ne rješava zločine, iako se svi kunu u onu - institucije će odraditi svoj posao.

Pirke je u toj socijalnoj drami posebno uvjerljiv - nisam pročitala mnogo hrvatske stvarnosne proze, pa ne mogu reći je li njegova Hrvatska najbolje uhvaćena Hrvatska, ali čitajući "Vršenje dužnosti" imate osjećaj kao da čitate novine ili gledate Dnevnik.
No, iako je stvarnost ovdje precizno uhvaćena, pa bi logikom svakodnevice u kojoj nema nimalo nade, a ima puno očaja, trebala zapravo biti dosadna, kod Imamovića nema ni klišeja, ni monotonije - "Vršenje dužnosti" rasni je page-turner.
Doslovce sam ga progutala!

Imamović je, naime, promišljen pisac, precizan u izrazu, jezgrovit i bolno duhovit.
Forma krimića mu bez sumnje odgovara i očito je da kao pisac zna što radi.
Kako mi je ovo bio prvi njegov roman koji sam pročitala, meni se ovdje primarno razotkrio kao talentirani pisac, pronicljivi promatrač života, a uz to još ima i vještinu pisanja - ništa ovdje nije suvišno, baš niti jedan zarez.
Zaplet je ispričan i vješto zatvoren na kraju kroz tri perspektive pripovijedanja: imamo sveznajućeg pripovjedača, Ivora koji nam se obraća u ich formi i Šefa čije dnevnike čitamo.
Pomalo neobičan odabir, zvuči kao da je naporno za čitanje, ali nije - ne usporava radnju, a pretpostavljam da je autor tako riješio problem kako istodobno pratiti Ivorovu struju misli i događaje kojima ne prisustvuje, a važni su za priču.

U domeni socijalne drame, Imamović, rekla sam, suvereno vlada hrvatskim mrakom.
U domeni krimića izveo je zaplet koji je meni, kao čitatelju, možda i najdraži - Pirke se ne bavi toliko istragom samog zločina, ne skriva, niti dramatično otkriva tragove, ne razbacuje se hektolitrima krvi, ne oštri noževe ili maše pištoljima.
On radnju, rekla bih mudro, bazira na motivu zločina i karakteru zločinca.
A ovdje je mnogo zločinaca, koji ne griješe toliko riječju i djelom, nego više mišlju i propustom.
Sjetite se onog žanra "kriminalnog života".

"Vršenje dužnosti" je, konačno, i prijateljska i bračna drama.
Pirke sjajno portretira ljude, dobar je poznavatelj ljudske psihe i karaktera, a njegove opservacije o braku, začinjene oporim, muškim humorom - koje Ivor rijetko izgovara, a mnogo češće prešućuje (jer svaki pravi hrvatski muškarac, makar bio i policajac, živi u iskonskom strahu od svađe sa ženom) - naprosto su briljantne.
Tu sam se dobro nasmijala, primjerice sceni u kojoj Ivor pizdi jer mu Jasmina stalno šalje SMS poruke tipa "Nema kruha" ili samo nabroji pet stvari među kojima su redovito i ulošci, ali nikad ne napiše tu riječ "kupi".
Pa on mašta kako će jednom odvažno doći kući bez tog kruha ili uložaka i reći joj da je primio informaciju na znanje.
Jer je SMS poruka bila samo to - informacija, ne uputa.


"Vršenje dužnosti" je, ukratko, roman u kojem nema mnogo nade za sretan život, ali opravdava sve nade kad su u pitanju očekivanja od romana.
Pirke je pisac široke ruke, ne zakida čitatelja, ne traži laka rješenja niti prečice.
Uživat ćete.



 
 
Katja Lange-Müller
Bijesne ovce
Ilina Cenov
"Ne osjećam se ni umornom ni razbuđenom, ni teškom ni laganom, ne moram ni pušiti ni jesti, ni piti ni ići na zahod.
Nemam potrebu za distancom, ali ni želju da te zagrlim.
Slobodna sam, ne za sve, nego od svega, pa ipak ne i usamljena..."
Ovim riječima započinje roman suvremene njemačke spisateljice Katje Lange-Müller, "Bijesne ovce", inače jedan od najpoznatijih romana ove nagrađivane autorice.
Priča je to o Soji Krüger, antijunakinji, čije ime nerijetko izaziva podsmijeh.
Ona životari u zapadnom Berlinu, a iz njegova istočnog blizanca prebjegla je 1987.
godine.
Soja je neugledna žena u četrdesetim godinama, pomalo otužna izgleda, koji je baziran na jeftinom seksepilu.
Upuštajući se u usputne veze, ona pomalo pije i pomalo krade.
Njezina je majka visoko pozicionirana istočnonjemačka partijska funkcionerka, a zašto je Soja prebjegla, kao i način na koji je to učinila, nije nam poznat.
Saznajemo tek da Soja živi od neke vrste socijalne pomoći, u bijednom stančiću, te da povremeno ponešto zaradi na crno.
Preživljava.
Zapravo, ona prolazi kroz život, ne uzimajući ni sebe, a ni taj svoj život previše ozbiljno.
Sve je to nekako usput.
Može, a i ne mora...
Sasvim slučajno, prilikom bezazlene šetnje gradom, Soji put presjecaju dvojica mladića.
Neplanirano i nekim čudnim spletom okolnosti, njih troje završi na piću, te ih Soja nespretno poziva na ručak.
Na dogovoreni ručak stižu obojica mladića, ali jedan od njih, Harry, ostaje ne samo na ručku, već i trajno u Sojinom životu.
Uskoro saznajemo da je Harry došao i jednostavno - ostao.
Ostao je danima, tjednima, bez nekog jasnog plana.
Soja ubrzo saznaje da je Harry zadnjih desetak godina proveo u zatvoru.
Saznaje i da je (bivši?) narkoman.
Da je na nekom kompliciranom programu uvjetnog otpusta – odvikavanja od droga, u koji će se, vjerujući svim svojim bićem da može promijeniti Harryja, uključiti i pomalno naivna Soja.
Soja nam zorno opisuje svoju ljubav prema Harryju i opsesiju tim mladićem, svoju želju da mu ugodi na sve moguće načine.
Od kuhinje do kreveta.
Ona se oko Harryja trudi onako kao što se nikada u životu ni oko čega nije trudila.
Brine kao majka o njemu, njegovom narušenom zdravlju i svim njegovim potrebama.
Iz svake rečenice izvire bolna iskrenost žene, koja je dala sve, a zauzvrat dobila tako malo.
Jer Harry, koliko god da joj je blizu, nikada se posve ne otvara, i uvijek joj vješto izmiče.
Uz sav njen trud, ona nikada ne saznaje sve o njemu, nikada ga ne upoznaje u potpunosti.
Harry kao da vodi svojevrsni paraleleni život, u kojem se pojavljuju određeni sumnjivi likovi, ali u koji Soja jednostavno nije dobrodošla.
Roman "Bijesne ovce" pisan je u prvom licu, pri čemu je narator Soja.
Međutim, Soja se u romanu ne obraća čitatelju, nego svom Harryju.
Iz Sojine priče mi znamo da Harry više nije tu i da je ta priča gotova.
Međutim, tek na samom kraju romana uspijevamo saznati na koji je način ta priča završila.
Soja se učestalo pita zašto ona Harryju nije značila onoliko koliko je on njoj i zašto ju je sustavno isključivao iz svog života, ponekad na vrlo grub i nedvosmislen način.
Iako nam je na kraju jasno što se točno Harryju dogodilo, brojna Sojina pitanja ostaju zauvijek neodgovorena.
Kratki odlomci, koji dolaze iz navodne Harryjeve bilježnice, u koju je on bilježio svoja, prilično osebujna i bizarna razmišljanja, često prekidaju nit Sojine priče.
Harry u toj bilježnici zapisuje crtice iz svog života, piše o prijateljima, drogiranju i razlozima drogiranja.
Međutim, u svim tim svojim bilješkama Harry Soju nikada, iz samo njemu znanih razloga, niti jednom rječju nije spomenuo, a Soju to lagano ubija.
Smješten u 1987.
godinu, u zapadni Berlin, ovaj roman progovara o jednom mučnom i neizvjesnom vremenu pred povijesni pad tog znamenitog Zida.
Vrijeme je to nagovještaja ujedinjenja jedne zemlje, a razjedinjenja nekih drugih, vrijeme posljednjih trzaja umirućeg dinosaura imena Komunizam, vrijeme koje miriše (ili smrdi?) na rat, vrijeme pojave jedne nove pošasti: HIV-a...
Sve je to sublimirano kroz intimističku priču jedne izgubljene žene i kroz životne sudbine ljudi, koji su živjeli u nekim nezgodnim vremenima...
Ova duboko introspektivna priča otvara nam prozor u svijet tadašnjeg zapadnog Berlina, kroz vizuru, ne samo antijunakinje Soje, već i kroz ostale likove, koji se gotovo stihijski pojavljuju u ovome romanu, često i potpuno nepotrebno za samu radnju.
Svi su oni zapravo gubitnici, jadnici, musavi probisvijeti u potrazi za brzom zaradom, po mogućnosti sa što manje uloženog truda.
Likovi koji mile kroz ovaj roman žive u memljivim, neurednim stanovima, u kojima nema naznake, a ni želje za nekim boljim životom.
Ili barem nečim drugačijim.
A čak kad bi i željeli nešto bolje, sve bi ostalo na pukoj želji, jer se njima jednostavno ništa ne poduzima.
Na koricama ovoga romana stoji napomena kako je i majka Lange-Müller također bila visoko pozicionirana partijska funkcionerka, baš kao što je to i Sojina majka u romanu.
Pokušala sam doći i do nekih drugih osobnih podataka o spisateljici, kako bih ustanovila koliko biografskih elemenata spisateljice ima u Soji i njezinom životu.
Međutim, kako je roman odmicao, a Sojina priča bivala sve šokantnija (a meni osobno i sve tragičnija), jednostavno sam odustala od traženja informacija o spisateljici.
Nadam se da svaka sličnost Lange-Müller i Soje prestaje s tim likom majke, partijske funkcionerke.
Sojin život, bolje rečeno životarenje, zaliveno alkoholom, prljavštinom, neurednošću i usputnim seksom, nije obrazac života kakvog bi itko poželio.
Puna tri mjeseca nakon čitanja romana "Bijesne ovce", još ne znam kakav bih generalni stav zauzela o toj knjizi.
Mišljenja sam da Lange-Müller ovim romanom nije dosegla razinu vrhunske svjetske književne poslastice.
Usprkos nesumnjivo karizmatičnom vremenu radnje i tematici kojom se bavi, ovo ipak nije roman koji bi se dao okarakterizirati kao uzbudljiv.
Čini mi se da je najbolji opis ovoga romana: drugačiji i šokantan.
Pa tko želi uroniti u priču o ljubavi, koja to zapravo nije, u priču o neobičnoj ženi, koja je zapravo itekako obična, i koja je (koje li tragedije), najsretnija bila uz nesretnog i dalekog muškarca, u priču o melankoliji i sjeti, i biti pri tome šokiran do srži ( a priznajte, ponekad baš to volimo), ovaj bi roman mogao biti dobar izbor.



 
 
Anton DiSclafani
Jedno ljeto u internatu 
Nataša Ozmec
Iako “sumnjivog“ naslova, knjiga “Jedno ljeto u internatu“ ipak je obećavala više, barem po preporukama i najavama.
Opisi kao “napeta priča o krivnji, sramu i obiteljskim tajnama“, “iznimno slojevit roman o odrastanju u jednoj zaboravljenoj epohi“ i kompliment “bestseler New York Timesa“ (nažalost, toliko puta dokazano preuveličano ili, bolje rečeno, nepouzdano jamstvo kvalitete) ponukat će manje sumnjičavog čitatelja da uzme roman u ruke.
Radnja je jednostavna (da ne kažemo banalna): odvija se za Velike depresije tridesetih godina u Americi – petnaestogodišnju Teu obitelj šalje u elitni djevojački internat u kojem djevojke uče kako da postanu “dame“...
Zatvorena zajednica pruža, naravno, plodno tlo, za “zgusnute“, napete odnose među likovima različite dobi i karaktera, glavnu okosnicu romana, a konji i ljubav prema jahanju glavnog ženskog lika dodaju ozračje romantike, slobode i egzotike (erotike?).
Ženska prijateljstva, tajne, probuđena seksualnost, strast, zabranjeni odnosi i radnje...
Roman nije tako loše napisan koliko je previše objašnjavanja (gotovo kao da gledate američke kriminalističke serije u kojima se pazi da baš svi shvate što znači otkriveni dokaz, čak i ako ste u međuvremenu otišli skuhati čaj ili ispeći kokice), odnosi likova su previše površni, previše je opisa i nepotrebnih detalja, zbog čega se na kraju i teško čita.
Zamorit će vas sva ta lavina riječi i događaja bez prave napetosti.
Najbolji kompliment bio bi jaaaako razvučen ljubić za jaaako mlade cure.
A opet, odlika dobrih ljubića je da nisu predugi...
No ako ih volite nadugačko – onda će vam se ova knjiga svidjeti.
S druge strane, roman se može (ili treba?) čitati i kao roman odrastanja, štivo za tinejdžer(ic)e koji i sami(e) proživljavaju slične osjećaje i fantazije (iako već ne i slične događaje – koliko mladih cura u internatu poznajete?).
Tako uzevši, knjiga bi mogla dobiti i višu ocjenu i, pošteno rečeno, šire čitateljstvo, no biste li zaista željeli da vaša tinejdžerica tako uđe u svijet odrasle literature? Sigurno se i sami možete dosjetiti kojeg dobrog naslova, a cure ih i ionako same najbolje otkriju, baš kao što smo i mi u svoje vrijeme.
Zato knjizi ne treba prestrogo suditi – vidite li je u rukama svoje kćeri, znat ćete da je recenzentica...
ostarjela?



 
 
Justin Halpern 
Provale mog starog
Dora Kršul
Ove godine, kao i svake, pohodila sam Interliber.
Točnije, haračila sam po Interliberu u potrazi za što dostupačnijim i, naravno, što zanimljivijim štivom koje će me zabavljati do...
pa, do idućeg Interlibera.
Na uvijek zanimljivom štandu Lumena, za oko mi je zapela vizualno prilično nezanimljiva i prilično tanašna knjiga.
Kaže, "Provale mog starog".
Zašto spominjem vizualni aspekt korica knjiga? Pa, čak ne morate ni detaljno proučavati da biste zamijetili kako je SVE u ponudi izlagača – bestseller do bestsellera.
Sve je "urnebesno smiješno", "bestseller koji će vam promijeniti život", sve je "neodoljivo", "oduzima dah" i jednostavno, sve vrišti od moraš-me-imati-odmah-sad polusimpatičnih crtica na koricama.
Spomenuti knjižuljak na koricama također ima jednu takvu crticu – "urnebesno smiješno".
Isto tako, istaknuto je kako se radi o bestselleru New York Timesa.
Kao što sam spomenula, korice ne vrište u tristo boja i prilično su vizualno jednostavne.
Od svih bestsellera i urnebesno smiješnih literarnih dostiguća, jednostavno sam se "popiknula" na te neke provale nečijeg starog.
Pa, hvala nebesima na tome!
Dragi knjigoljupci, upoznajte tatu Halperna! "Stavit ću ti šaku kondoma u pretinac u autu.
(...) Jebe se meni što ne želiš sa mnom voditi te razgovore: ne želim ni ja s tobom.
Misliš da imam žarku želju da ševiš cure u mom autu? Nemam.
Ali daleko mi je manje poželjno da nekoj curi napraviš klinca pa da ja moram plaćati jer u autu nije bilo kondoma."
Ovaj biser starog Halperna samo je jedan u nizu svih onih koje je njegov sin Justin uspio popisati i, na konto genijalnog sarkazma svojeg tate, steći svjetsku književnu slavu.
Ukratko, priča ide ovako.
Nakon dugogodišnje veze, Justina prilično hladnokrvno nogira cura.
Odlučuje se, privremeno, vratiti u roditeljski dom u San Diego.
I taj mu potez, vrlo brzo, mijenja život.
(Pretpostavljam da je danas duboko zahvalan tadašnjoj djevojci što ga je "napucala".) Naime, iz postprekidne melankolije svojim ga "biserima" pokušava izvući njegov nedavno umirovljeni tata Sam.
Vrlo brzo, nakon par dana provedenih u druženju s ocem, Justin shvaća da cijeli život pred sobom ima cinika par excellence.
Tatine mudrolije počinje objavljivati na, za tu prigodu posebno kreiranom, Twitter profilu indikativna naziva – Shit My Dad Says.
Vrlo brzo, njegovi tweetovi s provalama starog Halperna postaju svjetski hit; Justin dobiva ponudu da napiše knjigu (čiju recenziju upravo čitate), a vrlo brzo je osmišljena i TV serija temeljena na knjizi.
Knjiga u lipnju 2010.
postaje bestseller New York Timesa, poguravši time autobiografiju Laure Bush na drugo mjesto.
Kako je na to reagirao Justinov stari? Apsolutno flegmatično.
"Vjeruj mi, jebe se njoj.
Mogla bi te dati ubiti."
Prije svega, bitno je naglasiti da se knjiga ne sastoji samo od tih kratkih, genijalnih provala objavljivanih na Twitteru, one su intermezzo između poglavlja gdje Justin daje dublji uvid u lik i djelo svog oca.
Najzanimljivije od svega – o samom piscu ne saznajemo puno.
Fokus je u potpunosti na Samu, a o Justinu znamo samo najnužnije, odnosno, ono što nam o njemu "kaže" njegov stari.
Točnije, iz tatinih genijalno-sarkastičnih komentara saznajemo nešto više o relativno prosječnoj obitelji Halpern.
Otac Sam ostao je udovac s dva sina, a kasnije se oženio drugom suprugom s kojom je dobio Justina.
Sam je cijeli život radio kao doktor nuklearne medicine i, sa svojom obitelji, vodio, nazovimo ga tako, normalan život.
Ništa se u toj obitelji nije posebno isticalo.
Ništa osim Samova sarkazma na entu potenciju iz kojeg, prije svega, izvire ljubav prema vlastitom djetetu.
Zapakirano u psovke i bad language od kojih sam d-o-s-l-o-v-n-o urlala od smijeha, u finalu možemo iščitati neizmjernu ljubav i simpatije Sama prema Justinu.
Najbolje je to istaknuo Justin, poentirajući na kraju knjige kratkim razgovorom između sebe i oca.
"Zato bih valjda htio da ljudi shvate: možda baš i nisam najtoplije ljudsko biće na ovome svijetu, ali za tebe bih krv pišao.
Onu priču inače nikome ne prepričavam jer nema potrebe.
A ti si dečko na mjestu, sine."
"Hvala, to mi je velika – "
"Da se razumijemo: imaš gadnu jezičinu i nisi neki uzor ljepote, ali volim te i stalo mi je da svi budu svjesni da ću, kad zagusti, za svoje uvijek podmetnuti leđa."
Ovo nije knjiga koja će zauzimati posebno mjesto na mojoj polici.
Ne.
Ovo je knjiga koja će stajati na radnom stolu, pored kreveta, u torbi, u kupaonici...
Bit će mi uvijek negdje nadohvat ruke kako bih si, s vremena na vrijeme (čitaj: svakodnevno), priuštila malo zdravog, iskrenog i prije svega glasnog smijeha.
Da, na Interliberu sam se doslovno "popiknula" na ovu knjigu.
Kamo sreće da sva popikavanja u životu završavaju salvama smijeha kakve mi je donio stari Halpern (kralj kakvog nema, rekli bismo mi mladi, u našem "kulerskom" žargonu).
S Interlibera sam otišla potpuno praznog novčanika, punih ruku i širokog osmjeha, već na putu kući čitajući ovo malo feel good čudo od knjige.
Za kraj, poslastica-dvije...
par!
Kad mi curi krv iz nosa: "Što se dogodilo? Dobio si po nosu? (...) Molim? Suh zrak? Daj samo meni za ljubav svima reci da si dobio po nosu."
Kad poželim psa: "Tko će se za njega brinuti? Ti? (...) Sine, jučer su ti ruke bile musave od dreka kad si došao doma.
Ljudskoga.
Ne znam kako se to dogodilo, ali ako čovjek hoda okolo zasranih ruku, možda bolje da se ne prihvaća dodatne odgovornosti."
Kad me druga djeca zafrkavaju: "Pa što ako ti je rekao da si peder? Baš te briga! Nije nikakva tragedija ako je čovjek homoseksualac...
Ma ne kažem da si ti homoseksualac.
Bože, sad kužim zašto te klinac zajebavao."
Kad ga trebam pokupiti na aerodromu: „Slijećem u nedjelju u pola deset navečer.
(...) Što hoćeš gledati? Kakvi Momci s Madisona, mamu im ljubim? Nemoj da ti ovaj momak popizdi ako ne dođeš po njega.“
Kad dozna da sam probao marihuanu: "Živi mrak, ne? (...) Zbilja? Tu se ne slažemo.
Samo nemoj da mama čuje da sam to rekao.
Reci joj da sam se derao na tebe i izvrijeđao te.
Ma u biti, nemoj joj ništa reći.
Vidiš, već me hvata paranoja, a uopće nisam pušio."

* Sve "provale" Sama Halperna možete pročitati na Twitter profilu 




 
Hannah Kent
Agnesina ispovijed
Tanja Tolić
Katkad se pitam nisam li već mrtva.
Nije ovo život; čekanje u tami, u tišini, u prostoriji tako gnjusnoj da sam zaboravila miris svježeg zraka.
Kaže nam to Agnes Magnúsdóttir, 34-godišnja sluškinja koja na Islandu u 19.
stoljeću čeka na pogubljenje.
Ljudi sa Stóra-Borga, nastavlja, ponekad joj  navečer vezuju noge, kao što se konjima vežu prednji udovi, kako bi bili sigurni da neće pobjeći.
Čini se da je svakog dana koji prođe sve više doživljavaju kao životinju: ostavljaju je u mraku, uskraćuju joj svjetlo i zrak, a kad je treba premjestiti, vežu je i vode kamo žele.
Tako počinje dirljiva, moćna i sjajno ispričana priča o posljednjoj osobi pogubljenoj na Islandu, igrom slučaja ženi.
U noći između 13.
i 14.
ožujka 1828.
godine, zabilježeno je u islandskim arhivima, tri su osobe počinile bezobziran i gnjusan zločin protiv dvojice muškaraca – travara Natana Ketilssona i Pétura Jónssona.
Petur i Natan pronađeni su u spaljenim ruševinama Natanova imanja, Illugastadira na poluotoku Vatnsnes na sjeveru Islanda, a pomnijim pregledom trupala otkriveno je da su im ozljede namjerno nanesene.
To je otkriće potaknulo istragu, a poslije nje uslijedilo je i suđenje.
Dana 2.
srpnja 1828.
tri su osobe optužene za ta ubojstva — jedan muškarac i dvije žene.
Proglašeni su krivima na Okružnom sudu i osuđeni na pogubljenje odrubljivanjem glave.
Osuđeni muškarac zvao se Fridrik Sigurdsson, a žene su bile sluškinje, imenom i prezimenom Sigrídur Gudmundsdóttir i Agnes Magnúsdóttir.
Kako u Húnavatnu, okrugu u kojem je počinjen zločin, nije bilo  tvornica ni javnih ustanova u koje bi mogao smjestiti zatvorenike, okružni načelnik Björn Blöndal odlučio ih je smjestiti na seoska imanja, u domove čestitih kršćana, koji će ih potaknuti na pokajanje pružajući im dobar primjer i koji će imati koristi od posla što će ga zatvorenici obavljati dok čekaju smrtnu kaznu.
Agnes Magnúsdóttir tako će sa Stóra-Borga, prvog imanja na kojem je boravila, 1829.
godine biti premještena u pritvor na imanje Kornsá u dolini Vatnsdalur u obitelji Margrét i Jóna koji imaju dvije kćeri - Steinu i Laugu.
Osuđena Agnes iskoristila je jedno od malo preostalih prava – zatražila je da posljednje dane s njom u razgovoru provede mladi svećenik, đakon Thorvadur Jónsson zvan Tóti.
Tu počinje zaplet "Agnesine ispovijedi" (Znanje, 2014.), romana prvijenca mlade australske autorice Hannah Kent (29), koja je u tinejdžerskoj dobi, sa 17 godina, otputovala na godinu dana na Island u sklopu Rotaryjeve razmjene mladih i ondje prvi put čula za Agnesin slučaj.
Priča ju je, kaže, proganjala više od deset godina, a čim je roman 2013.
objavljen na engleskom jeziku (originalno se zove "Burial Rites", odnosno "Pogrebni običaji") postao je svjetski hit.
U samo godinu dana preveden je na više od 20 jezika, a prema njemu će biti snimljen i film s oskarovkom Jennifer Lawrence u glavnoj ulozi.

U autoričinoj bilješci na kraju romana doznajemo da je na Islandu, i u mnogim knjigama koje su o Agnes napisane u 200 godina od njezina pogubljenja, uobičajeno mišljenje kako je Agnes bila "nehumana vještica koja kuje planove za ubojstvo".
No Hannah Kent odabire drugi kut gledanja, pa pred nama izranja slika usamljene, inteligentne i strastvene žene koja nam, glasom preko stoljeća, pripovijeda priču najprije o napuštenom djetetu, potom o marljivoj sluškinji i na kraju o zaljubljenoj ženi koja se "najgore ponijela prema onom kojeg sam najviše voljela".

Očekivano, Margrét i Jón užasnuti su time što im u kuću dolazi živjeti ubojica.
Njihova mlađa kći Lauga ne može i ne pokušava sakriti prezir prema sluškinji, susjedi s okolnih imanja dolaze "razgledati" Agnes kao kakvu neobičnu životinju i šire o njoj priče koje samo još više straše priprostu obitelj.
Starija kći Steina bit će prva koja će pružiti ruku i riječ suosjećanja: i sama neobična i netipična za žene onoga doba, sjetit će se događaja iz djetinjstva kad su ona i sestra prvi put susrele Agnes i kad im je siromašna sluškinja poklonila osmijeh, isplela pletenice i darovala jaja za objed.

I đakon Tóti s Agnes dijeli sjećanje iz prošlosti, iako ga ne pamti.
Zatvorena sluškinja odabrala ga je, doznajemo, za duhovnika jer joj je jednom davno pomogao da prijeđe nabujalu rijeku i sada se nada da će on postati osoba kojoj će moći ispričati svoju istinu prije nego ju ubiju i zaborave.
U mjesecima koji će uslijediti – dok se ljeto pretapa u zimu, a dan pogubljenja bliži - Agnes će na siromašnom imanju postati neophodna pomoć u kućanstvu i osvojiti poštovanje ukućana, a Tóti će strpljivo, zanemarujući ono što nalaže vjera i pouzdajući se u vlastitu intuiciju i zdrav razum, čekati da se Agnes otvori i saslušati njezinu ispovijed – tragičnu priču o životu obilježenom čežnjom za majkom, oblutku ispod jezika, izgubljenom bratu i sestri, velikoj strasti i još većoj izdaji...


No je li Agnes kriva ili nevina? Je li istina ono što ona ispovijeda ili je istina ono što drugi govore o njoj? Kako roman od tristotinjak stranica odmiče, čitatelj polako shvaća da je "Agnesina ispovijed" doista, kako piše autorica na svojoj web stranici, dirljiva priča o osobnoj slobodi: o tome kako nas drugi doživljavaju za razliku od toga kako doživljavamo sami sebe, i o tome da smo spremni riskirati apsolutno sve zbog ljubavi.
Na jednom mjestu, govoreći o muškarcu u kojeg se zaljubila, Agnes kaže: "Ne mogu zamisliti kako je bilo ne voljeti ga.
Pogledati ga i shvatiti da sam pronašla ono za čime nisam ni znala da žudim." I kasnije: "Prvi put u životu, netko je vidio mene i voljela sam ga zato što sam se uz njega osjećala kao da sam mu dovoljna." 

Kako je Agnes dobila tako uvjerljiv, suvremen glas i osvojila srca čitatelja? Jer, iako je radnja smještena u 19.
stoljeću, Agnes je po mnogočemu moderna žena, a njezina struja misli, dubina osjećaja, povjerljivost kojom nam otkriva najveće tajne svoga srca i konačnost čina o kojem nam govori na kraju romana, stvaraju čvrstu emotivnu vezu; osjećaj da je poznajete u dubinu duše.


"Oni mene ne poznaju.
Šutim.
Čvrsto sam odlučila isključiti se iz svijeta, stisnuti srce i držati se onoga što mi još nisu ukrali.
Ne smijem dopustiti da samu sebe izgubim.
Ono što jesam čuvat ću u sebi i rukama ću čvrsto držati sve što sam vidjela i čula i osjetila.
Pjesme nastale dok sam prala i kosila i kuhala sve dok do krvi nisam nažuljala ruke.
Sage koje znam napamet.
Potapam sve što mi je ostalo i uranjam pod vodu.
Ako progovorim, izaći će mjehurići zraka.
Neće moći zadržati moje riječi za sebe.
Vidjet će kurvu, luđakinju, ubojicu, ženu kojoj krv kapa na travu i koja se smije ustima zagušenim blatom.
Reći će 'Agnes' i vidjeti pauka, vješticu uhvaćenu u mrežu koju je sama zlokobno splela.
Možda ugledaju janje okruženo vranama, koje bleji za izgubljenom majkom.
Ali neće vidjeti mene.
Ja ondje neću biti."

Prvih par mjeseci na Islandu za Kent su bili pusti i usamljeni, osjećala se potišteno, nedostajao joj je dom.
Dio te melankolične, usamljeničke atmosfere od prije deset godina utkan je u njezin roman.
Island u njezinu romanu robustan je i neprijateljski raspoložen, s hladnim i dugim zimama i kratkim razdobljima svjetla – težak je i onima koji su na slobodi, a kamoli ne junakinji koja se sprema umrijeti.
Kent je toliko žudjela za domom da se na neki uvrnuti način, kaže, povezala s Agnesinom pričom kad su joj njezini domaćini – njezina islandska obitelj, kako ih naziva - prvi put ispričali priču o smaknutoj sluškinji.

Poslije, kao studentica, tragala je za pričama o Agnes, no u većini je sluškinja bila prikazana kao hladnokrvni ubojica, islandska Lady Macbeth.
Nije bilo slojeva, nije bilo dubine u tim prikazima, nigdje ni riječi o tome kakva je Agnes bila kao dijete, pa je Hannah Kent, kopajući po arhivima, čitajući knjige i slušajući priče Islanđana, počela graditi sama i glas i lik Agnes Magnúsdóttir.
Rezultat nije povijesna knjiga, i tako je ni ne treba čitati, nego povijesni roman s elementima - trilera.


U tom smislu, Kent se dobro, i neplanirano, uklopila u prevladavajući trend napete skandinavske fikcije (temom i mjestom radnje, iako je po nacionalnosti Australka), redom krimića i trilera, koji osvajaju top liste.
No "Agnesina ispovijed" nije krimić, a triler je tek atmosferom, dok čekamo da nam sluškinja otkrije što se zapravo dogodilo na udaljenoj Natanovoj farmi.
"Agnesina ispovijed" mnogo je više roman lika i dobrim dijelom ljubavna priča – elegantno, poetično ispričana, stilski rafinirana i ugravirana u šire ljubavno pismo koje je autorica uputila Islandu, usamljenom i neobičnom otoku nadomak sjevera Europe na kojem je ponekad mračno 24 sata na dan.


Od prve rečenice romana, jasno je kako će Agnes završiti.
Oko toga nema nikakve sumnje, ali autorica ni ne gradi napetost na pitanju hoće li Agnes, kojim slučajem, ipak ostati živa.
Ono što čitatelja drži prikovanog uz knjigu – a "Agnesina ispovijed" doista se čita kao najnapetiji triler – jest punokrvna i naoko sasvim obična životna priča jedne izuzetne žene koja se zaljubila u krivog muškarca.
Kent je u pripovijedanju izvanredno vješta i teško je povjerovati da joj je ovo prvi roman, i to napisan u tako mladoj dobi: Agnes je rasan lik, karizmatična pripovjedačica (povremeno čitamo priču ispričanu u prvom, njezinom licu, a povremeno se narativ prebacuje u treće lice) i doista pomalo "vještica", jer do kraja romana sasvim će poremetiti dinamiku male grupe na farmi Kornsá i u potpunosti očarati njezine stanovnike – svi će oni, jedan po jedan, spustiti ograde, a mnogi od njih Agnes izgovoriti vlastite ispovijedi.


Umetnuti originalni dokumenti i pisma koja se tiču slučaja -  posebno je potresno ono o nabavi sjekire kojom će krvnik smaknuti okrivljenike - kao i dojmljivi, lirski opisi islandskog krajolika, toliko će vas uvući u roman da bi se mogli, kad završite priču, iznenaditi što niste zatrpani snijegom i što vani ipak ima ponešto svjetla.
"Rekli su da moram umrijeti.
Rekli su da sam drugima ukrala dah, i oni sada moraju ukrasti moj", kaže Agnes na jednom mjestu.
"Agnesina ispovijed" toliko je očaravajuće i uvjerljivo ispričana priča da doista čitatelju – krade dah.



 
 
David Mitchell
Tisuću jeseni Jacoba de Zoeta
Tanja Tolić
Duša je glagol, a ne imenica.
Kaže to doktor Marinus Jacobu de Zoetu, činovniku na Dejimi, dok nagnuti nad knjigu promatraju crtež ljudskoga kostura.
Gdje se skriva duša, što mislite, to je Jacob pitao Marinusa, pomalo stidljivo, pomalo u strahu, jer Marinus je poznat kao čudak i otresit čovjek.
Očekuje elaboriran odgovor, riječi koje neće razumjeti, a stigne mu, eto, ta jedna, dobro pogođena rečenica.
Duša, u prijevodu, nije nešto što je u nas usadio neki viši entitet, nego nešto što gradimo sami.
Posjedovanje duše, mnogo više nego o religioznim dogmama, govori o tome kakvi smo – i jesmo li – ljudi.

"Tisuću jeseni Jacoba de Zoeta" (Vuković &amp; Runjić, 2014.) peti je od ukupno šest romana engleskog romanopisca Davida Mitchella, od 2012.
godine svjetski poznate literarne zvijezde jer su tada brat i sestra Wachowski s Tomom Tykwerom snimili "Atlas oblaka", koji je predložak našao u Mitchellovu romanu iz 2004.
godine.
"Tisuću jeseni", roman od 528 stranica, govori upravo o ideji s početka teksta: kako svoju dušu pretvoriti iz imenice u glagol, kako biti (dobar) čovjek i što to uopće znači.
Kako u Japanu u 19.
stoljeću, kad se odvija radnja ove priče, tako i danas.
Mitchell voli takve, angažirane priče – u njegovim romanima sve je o ljudima, o tome kakvi jesu, što čine i kakvo nasljeđe ostavljaju potomcima.
Često je uplašen našim nemarom za planet, općim grabežom, tlačenjem slabijih, voli se baviti pitanjima slobode i slobodne volje – nekad iz toga nastane SF ("Atlas oblaka", "The Bone Clocks"), nekad povijesni roman ("Tisuću jeseni..."), nekad autobiografska priča ("Livada Crnog Labuda").
Ukratko, imamo pred sobom pisca idealista.
Gotovo izumrla vrsta.

Jacob de Zoet dvadesetogodišnji je mladić koji 1799.
godine stiže na Dejimu, trgovački punkt na ulazu u Nagasaki koji drže Nizozemci.
Japan tog doba zatvoren je za ostatak svijeta – po šogunovoj naredbi Japanci ne smiju putovati, stranci ne smiju ući u Japan, ali se trgovati ipak smije, i to isključivo na vratima najzatvorenije zemlje na svijetu.
Jacob na Dejimu, umjetni otok na kojem boravi šaroliko i korumpirano društvo nizozemskih trgovaca i mornara, stiže s misijom: u pet godina želi zaraditi malo bogatstvo kako bi se mogao vratiti u Nizozemsku i oženiti Annu koju je isprosio.
No već prvih dana na Dejimi, dok pokušava utvrditi što su sve pokrali i zamračili bivši rezident trgovačkog punkta i njegov zamjenik, upoznat će Orito Aibagawu, japansku primalju opečenog lica, rijetko slobodnu, tvrdoglavu i obrazovanu ženu u Japanu koja govori nizozemski i uči o medicini od neobičnog doktora Marinusa...

Jacob ubrzo postaje potpuno opčinjen primaljom pa traži pomoć od doktora Marinusa.
Taj pak više odmaže, nego pomaže, najviše stoga što ne želi svoju učenicu učiniti još jednom "ženom s Dejime", što je tek neznatno pristojniji naziv od onoga za kurtizane u obližnjoj čajanci.
U Orito, pored toga, nije zaljubljen samo Jacob; još jedan muškarac pati u tišini jer nije zbog obitelji mogao ispuniti svoje obećanje.
Kad Jacob napokon dovrši financijsko izvješće, a rezident Vorstenbosch odluči otploviti u "bazu", luku Batavia na obližnjoj Javi, kako bi bio siguran da će izvješće dospjeti u prave ruke, a pronevjeritelji biti kažnjeni, priča će eksplodirati: Jacob će otkriti kolika je cijena njegova poštenja, Orito će izgubiti oca i slobodu, Dejima zapasti u godine siromaštva, a jedan tumač otkriti strašnu tajnu kneza opata Enomotoa...

Mitchell je "Tisuću jeseni Jacoba de Zoeta" pisao četiri godine.
Iako je dobar poznavatelj Japana, gdje je godinama živio i odakle mu je supruga, ipak je nešto sasvim drugo pisati o Japanu 18.
i 19.
stoljeća, pa je ponekad znao potrošiti i po pola dana da bi sastavio tek jednu rečenicu.
"Bilo je teško", rekao je jednom prilikom, "toliko teško da je gotovo roman dovršio mene prije nego što sam ja završio njega".
Prva ideja za roman mu je pala na pamet još davne 1994.
godine kad je, tražeći mjesto gdje će ručati u Nagasakiju, slučajno nabasao na muzej Dejime.
Na kraju romana u natuknicama objašnjava povijesni kontekst, iz kojeg je vidljivo da ga je za lik Jacoba inspirirala stvarna osoba, glavni rezident Dejime iz 1808.
godine, Hendrik Doeff, dok je za Marinusa inspiraciju potražio u liku i djelu njemačkog liječnika PF von Siebolda koji je na Dejimi živio od 1823.
do 1829.
godine, i tamo poučavao medicinu i bavio se botanikom.
Siebold će oženiti japansku suprugu koja će mu roditi kćer Oine.
Ona će pak postati prva Japanka koja će studirati zapadnu medicinu.

Ako ste dosad pročitali bilo što od Mitchella (na hrvatski mu još trebaju biti prevedena prva dva romana – "Ghostwritten" i "number9dream", te zadnji "The Bone Clocks", koji će u nakladi Vuković &amp; Runjić biti objavljen iduće godine), onda znate da je sve ovo što sam dosad navela tek početak priče.
S obzirom da sam već pročitala Mitchellov zadnji roman i pisala o njemu na portalu, neke stvari su već otkrivene, no to vam neće pokvariti čitanje.

Mitchell, naime, jako voli svoje likove, pa im se često vraća, odnosno iste osobe provlači kroz nekoliko romana.
Iako je Jacob de Zoet glavni junak ovoga, doktor Marinus je taj koji nastavi živjeti i u sljedećem romanu "The Bone Clocks".
Već u "Tisuću jeseni" Mitchell na nekoliko mjesta suptilno spominje da Marinus nije obično ljudsko biće.
Na koji točno način je neobičan, nije tema ovoga romana, ali jest idućega koji nije povijesni, nego znanstveno-fantastični roman.
"Tisuću jeseni Jacoba de Zoeta" i "The Bone Clocks" dva su dijela onoga što je Mitchell nazvao "Marinusovom trilogijom", a koja, nažalost, svoje konačno razriješenje neće dobiti tako brzo.
(To, međutim, ne smeta čitanju jer se oba romana mogu čitati kao odvojene, samostalne priče.)

Mitchell, o čemu sam već pisala, svoje romane doživljava kao poglavlja u über-romanu koji paralelno piše.
Dakle, sve što je dosad napisao i što će još napisati na kraju će se spojiti u smislenu, isprepletenu cjelinu.
Mitchell, recimo i to, s obzirom da se zna da je Marinus besmrtno biće, ima posebnu bilježnicu u kojoj prati sve Marinusove živote: život iz "Tisuću jeseni" njegov je 28.
po redu, dok u "The Bone Clocks" živi 32.
život.
Završni dio "Marinusove trilogije", najavio je Mitchell, neće završiti samo priče iz prethodna dva romana, nego će dati odgovore i na neke misterije iz "Atlasa oblaka".
O, da! 

To je, piše Kathryn Schulz u New York Magazineu, dobra vijest.
Loša vijest je da ćemo se načekati.
Mitchell joj je u intervjuu opisao, do u detalje, svojih pet idućih romana – to uključuje daljnje avanture atemporala iz "The Bone Clocks", tri povezane novele koje se događaju u New Yorku kasnih 60-ih i ranih 70-ih godina, povijesni roman i fikcionalnu biografiju jedne poznate osobe iz 18.
stoljeća.
Tek nakon toga će napisati treći dio "Marinusove trilogije".

Sve ovo je tek jedan od razloga zašto je Mitchell izvanredan pisac.
Pored toga što je sjajan pripovjedač, Mitchell je i sjajan stilist, no vjerujem kako je tajna opčinjenosti koju izaziva u svojim čitateljima ipak negdje drugdje.
Sudbine Mitchellovih likova nikad nisu lake, krajevi priča najčešće su gorko-slatki, a opet ispravni, stvarni.
Čitatelju je jasno da ne mogu biti nego takvi kakvi jesu.
Mitchell će me, pomislila sam i na kraju ovoga romana, jednog dana stajati srca, jer svaki put kad se oprostim od njegovih junaka imam osjećaj da sam izgubila dragog prijatelja.


Njegovi se likovi, naime, redovito žrtvuju zbog višeg cilja, a opet, u toj njihovoj žrtvi, nema ničega gadljivog, ničega dramatičnog niti cvilećeg zbog čega nam, obično, u stvarnom životu, ti ljudi koji se žrtvuju idu na živce.
Mitchellovi junaci se, naime, ne žrtvuju da bi kasnije predbacivali ili se busali u prsa – čine to zato što su svjesni da je njihov život dio većeg platna, iz plemenitosti koja nije s ovoga svijeta, i nijedan od njih zbog toga ne misli da mu je život nešto uskratio nego, dapače, snagu za život nakon žrtve nalaze upravo u vlastitoj hrabrosti, tom neobično rijetkom činu za kojim posežu obični, često preplašeni ljudi koji ne žele dopustiti da im kukavičluk preuzme sudbinu.

I ovdje je tako.
Pamtit ćete Jacoba de Zoeta i Orito Aibagawu jako dugo.




 
 
Alice Munro
Javne tajne
Tanja Tolić
Četvrta zbirka Alice Munro prevedena na hrvatski jezik donosi osam novih priča na 262 stranice, ponovno u izdanju Naklade OceanMore i ponovno u izvrsnom prijevodu Maje Šoljan (koja je dvije godine za redom nagrađena  Kiklopom za najbolji prijevod na hrvatski, i to oba puta za zbirke priča Alice Munro).
Munro je ovu zbirku originalno objavila 1994.
godine, a u godinama koje su uslijedile "Javne tajne" naišle su na prilične kritike, ne nužno negativne, da su tu zapleti Munroičinih priča najveće zagonetke pa su literarni forumi i danas prepuni teorija o tome što je umirovljena kanadska spisateljica zapravo htjela reći.
Godinu dana nakon objave ove zbirke autorica je u jednom intervju rekla kako je namjerno ove priče ostavila "otvorenima", aludirajući upravo na to da krajevi nisu jasni i da se mogu tumačiti i ovako i onako.
"Htjela sam njima izazvati ljude da se preispitaju što uistinu žele znati.
Ili što očekuju da će saznati.
Ili pretpostavljaju da znaju.
I dubinski, što ja mislim da znam."
Većina novih priča odigrava se u Carstairsu u Ontariju i na neki su način povezane s obitelji Doud, uglednom lokalnom obitelji koja se izdigla iz siromaškog sloja zahvaljujući tvornici klavira koju su utemeljili.
Raspon priča pokriva pak više od stotinu godina - od kraja 19.
stoljeća pa gotovo sve do prelaska u 21.
stoljeće.
Priče nisu povezane, iako se neki likovi ponavljaju i usput spominju, no zajedničko mjesto radnje zbirci daje i čvrst okvir, nalik romanu, i životnost, zbog čega se sve priče čine realnijima.
Carstairs doista postoji u Kanadi, ali ne u Ontariju, nego u Alberti.
Walley, najbliže naselje Carstairsu, u kojem se odigrava dio radnje u zbirci, potpuno je pak izmišljen - moguće je da je Munro inspiraciju za ime pronašla u Valleyviewu, koji se također nalazi u okrugu Alberta.
Ali to samo ja nagađam.
Kako god, oba su grada utemljena sredinom prošlog stoljeća i broje populaciju od par tisuća stanovnika.
Četvrta zbirka prevedena na hrvatski sad već otvara prostor i da se počne nešto ozbiljnije kontekstualizirati i Munroičin opus i stil i poruke koje nam šalje.
Prva njezina zbirka prevedena na hrvatski, "Služba, družba, prošnja, ljubav, brak" (2011), zapravo je originalno  objavljena 2001.
godine.
Vremenski govori o ženama - a većina Munroičinih priča govori o ženama i one su, uostalom, prikazane kao mnogo kompleksniji likovi (iako su muškarci često pokretači radnje, a žene apatične ili pak romantične pa svoj život aranžiraju oko njihovih nevolja i mušica) - zapelima u 60-ima, prije nego su počele raditi, dok su još potpuno, primarno financijski, ovisile o svojim muškarcima.
"Previše sreće" (2012) originalno je objavljena 2009.
godine, i gorka je zbirka prepuna nesreće.
"Dragi život" (2013) na engleskom je objavljen 2012.
i Munroičina je posljednja zbirka priča, jer je nakon toga objavila da prestaje pisati.
U toj zbirci je Munro najviše udarena empatijom; sklona ljudima - svojim junacima - opraštati njihove slabosti.
"Javna tajne" (2014) objavljene su pak, rekli smo, 1994.
godine, ali u njima su žene mnogo suvremenije i jogunastije, nego primjerice u "Službi, družbi..." koja je uslijedila, izdavački, sedam godina kasnije, a zapravo radnju priča pomakla 40 godina unazad.
U prvoj priči ove zbirke, "Skriveno i otkriveno", glavna je junakinja knjižničarka, bivša trgovačka putnica, koja dolazi u Carstairs i živi u njemu početkom 20.
stoljeća.
Dvedesetpetogodišnja Louisa je, doznajemo, bila u sanatoriju, preko pisama će se zaljubiti u Jacka Agnewa, ali će završiti u braku sa sasvim drugim muškarcem i na neočekivani način se povezati s obitelji Doud.
Louisa možda najbolje utjelovljuje jedan od motiva zbirke istaknut na unutarnjim klapnama "Javnih tajni" - razornih moći starih ljubavi i prisjećanja.
Louisa si neće moći pomoći, pa će jedne večeri svoje javne tajne ispričati trgovačkom putniku koji dolazi u hotel u kojem stanuje - ta neodoljiva potreba, koja je preživjela do danas, da se neuzvraćenoj ili nesretnoj ljubavi, ako nikako drugačije, a onda barem prepričavanjem pridoda značaj i značenje.
Sve ono što se nije moglo živjeti tako se pretvara u riječi, u ljubavne legende, koje postaju stvarnije od slomljenog srca.
Jednom sam voljela, ili jednom sam bila voljena, nasušna je ljudska potreba čak i u 1917.
godini.
U "Pravom životu" muškobanjasta Dorrie Beck koja živi sa svojim razumnim čudaštvom i podnošljivom samoćom mora odabrati hoće li nakon bratove smrti nastaviti po starom - živjeti usamljenički, ali njoj dobar život, koji se sastoji od postavljanja zamki za zečeve i bizamske štakore te deranja i prodaje koža, ili će pristati na ono što Millicent naziva pravim životom - "brak te okreće od sebe same i daje ti pravi život".
Dorrie će se udati, iako će Millicent nekako osjećati da ju je zapravo prevarila tim nagovaranjem na brak, i otići živjeti u Australiju gdje će se sretno udebljati kao kraljica od Tonge.
Lov na zečeve i bizamske štakore zamijenit će lovom na krokodile, uzgajanjem šećerne trske i ananasa, pamuka, kikirikija i duhana.
Dorrie je, očito, ostala Dorrie, nije se okrenula od same sebe, pa se nekako nameće stav da pravi život ipak više ovisi o unutarnjem nagnuću, nego o braku koji nekim ženama u 1933.
daje potrebnu strukturu.
U "Albanskoj virđini" Munro se hrvatskim čitateljima približava, valjda, najviše što može.
Pitam se kako je ta kanadska dama - za koju mi je teško zamisliti da koristi internet, a priče piše ikako drugačije osim rukom - doznala za virđine, žene koje su postale kao muškarci, koje se ne žele udavati i zavjetuju se pred svjedocima da nikad neće, a zatim odjenu mušku odjeću, imaju svoju pušku i svojeg konja, nitko ih ne dira, smiju jesti za sofrom s muškarcima i žive kako ih je volja.
O, slatka slobodo! Usred planina Velike Malesije, na granici sa Crnom Gorom.
Kanađanka Charlotte tako će u dvadesetim godinama prošlog stoljeća najprije postati Lottar, pa virđina, po savjetu jednog franjevca, potom pobjeći i opet osvanuti u Kanadi kao žena, mnogo godina kasnije, s neobičnim suprugom...
Sve nam to otkriva pripovjedačica, opet jedna knjižničarka, i sama obilježena čudnom ljubavnom pričom, kojoj Charlotte ispovijeda životnu priču predstavljajući je kao izmišljeni scenarij za film.
"Albanska virđina" rijetka je Munroičina priča u kojoj se neobične žene ipak nisu morale zauvijek oprostiti od svojih neobičnih ljubavi.

Priča "Javne tajne" atmosferom me pomalo podsjetila na "Nevina samoubojstva" Jeffreyja Eugenidesa - u subotu ujutro iz Carstairsa sedam je cura krenulo na izlet, a vratilo ih se šest.
Heather Bell zauvijek je nestala: je li se utopila, je li pobjegla s momkom ili, još gore, s muškarcem? U "Hotelu Jakova Randa" bivša se djevojka pak  pretvara da je netko drugi kako bi voljenog muškarca, možda, natjerala da se opet zaljubi u nju.
"Sad je na tebi red da slijediš mene", napiše mu to, a možda i pošalje.
"Postaja u pustoši" okrutna je priča o ženi koja ne zna kako bi se drugačije spasila nego tako da se prijavi u zatvor u Walleyju do kojeg otpješači.
Radnja priče zbiva se u najranijem Carstairsu, krajem 19.
stoljeća, kad se selo tek počinje graditi, davno prije tvornice klavira i obitelji Doud.
U "Svemirski brodovi su sletjeli" radnja je već izmještena u 1950-e, kad Carstairsom vlada Billy Doud, sin onog Douda s početka zbirke.
U noći kad je Eunie Morgan nestala, dva će se ljubavna para u ilegalnoj točionici alkohola presložiti, a da toga još nisu ni svjesni.
"Vandali" su najokrutnija priča zbirke, a prate otužni život Bea Doud, Billyjeve sestre, lakomislene kokete koja je mogla donijeti sigurnost u život jedne Lize, da je htjela.
"Sigurno je mogla.
Samo se morala pretvoriti u drukčiju vrstu žene, u ženu čvrste ruke koja povuče crtu i to je to, bez iznimaka, ženu energičnu i netrpeljivu.
(...) U ženu koja ih je mogla spasiti - koja im je svima mogla pomoći da postanu, i ostanu, dobri."
U ovoj zbirci tajne se prepričavaju, zato su javne - u prvoj priči knjižničarka se ispovijeda trgovačkom putniku; u drugoj udana žena nagovara neudanu djevojku da stupi u brak; u trećoj se stara gospođa ispovijeda knjižničarki; u četvrtoj se tajna otkriva u pokretu ruke jedne supruge koja muža zaustavlja dok zaglađuje perje na njezinom šeširu, a to opet promatra odvjetnikova supruga Maureen koja će, srećom, uskoro prestati biti odvjetnikova supruga.
Ako pak nema prepričavanja, onda se pripovjedač ispovijeda direktno nama, pa mi postajemo čuvari njegovih tajni.
Mnogo je, također za "dosadašnju" Alice Munro netipično, indirektnih i direktnih opisa seksa - najčešće ili doslovce nasilnog ili pak svedenog na parenje i pražnjenje, zbog čega većina žena u ovoj zbirci priča seks zapravo ne voli.
"Millicent je katkad mislila kako se, da žene zbilju znaju (kakav je seks, op.
a.), nijedna ne bi nikad udala." Ili: "Ako misliš o onome o čemu mislim da možda misliš, onda mislim da se brineš ni zbog čega.
Kad ostare, uglavnom ih to više ni ne zanima." Pa još: "Jer njezinom mužu se vratio apetit - odnosno, pojavio se jedan sasvim novi apetit.
Nije više bilo ni traga onoj prilično svečanoj nespretnosti, službenim iskazima nježnosti, iz ranih dana njihova zajedničkog života.
Sad bi mu se oči zamaglile i lice kao da mu je otežalo.
Obraćao joj se kratko i prijeteći i katkad je gurao i tiskao, čak zabadao prste u nju odozada.
(...) Mogla bi stati pred vrata i tad bi morala čuti te zvukove - odvjetnika Stephensa kako dahće i stenje i zlostavlja, psik gađenja koji bi naređivao Maureen da radi ovo ili ono, kako se zabija u nju na samom kraju i onu zapovijed koju je tad izgovarao, zapovijed koja bi možda zvučala nesuvislo bilo kome osim Maureen, ali koja je ipak rječito, poput šumova iz zahoda, iskazivala krajnosti do kojih je išao.
'Pvišaj pvostote.
Pvišaj pvostote!' I to od čovjeka koji je nekoć Helenu za kaznu zatvorio u njezinu sobu jer je bratu rekla da je usrani gad."
Nekim čudom, Alice Munro, barem meni, ovdje djeluje najotvorenija dosad.
Munro se, ovdje, razotkriva indirektno.
Kanadska gospođa i dalje je hladna i precizna u opisima, kao da obavlja obdukciju - iako njene obdukcije uglavnom više izgledaju kao vivisekcije - no razotkriva se u odabiru tema: djevojčice koja je silovana u djetinjstvu, alkoholičarke, bivše kokete koja iz gladi pristaje na polovične i brutalne odnose, dobre djevojke koja odlazi s "lošim" momkom...
Njezine junakinje, a redom su u ovoj zbirci same junakinje, uopće nisu slabe: za razliku od, recimo, zbirke "Služba, družba...", gdje su žene zatočene u 60-ima, u lošem braku, koji se odvija po arhetipskim ulogama supružnika, ove žene, iako također zatočene - ali ovoga puta uglavnom vlastitim odabirima, a ne društvenom klimom - prilično su buntovne, povremeno zlobne, vrlo su često ono što se naziva "lakom" ili "lošom" ženom.
Ukratko, ove se ne daju zajebavati.
Uzvraćaju otrovom, sitnim podmetanjima, raskrinkavanjem, direktnim suočavanjem, prljavim i podmuklim osvetama.
I dalje su te priče dosta mučne, i nesretne, ali i realne i stvarne, pa time suvremene.
Uglavnom su to priče o ljubavi, ona vrsta o kojima najviše volimo tračati i prepričavati ih s dozom i neugode i naslade, jer su emocije bile povišene i bilo je mnogo strasti i ne nužno lošeg seksa.
"Ja ne širim tračeve", kaže jedan Jim Frarey u prvoj priči zbirke.
Naša junakinja, Louisa, pogleda ga  ravno u oči, kao da se smije, i potom kaže kako svatko tko naglašava da ne trača gotovo bez iznimke trača.
"Možeš ovo prepričavati gdje god i kad god želiš, samo izostavi prava imena i ne prepričavaj to ovdje", rekla je ona.
"Priča je poučna.
Poučna je jer pokazuje kako žene mogu napraviti budalu od sebe.
A tako znači, kažeš ti, što je tu novo, to se vidi svaki dan." Pametnome dosta.
 



 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Dave Eggers
Circle
Tanja Tolić
"O Bože, pomislila je Mae.
Pa to je raj." Tako počinje peti roman Davea Eggersa, "Circle".
Odmah vam je jasno da je to zapravo pakao.
Samo još ne znamo koliko krugova ima.

Mae Holland nadobudna je dvadesetgodišnjakinja koja je upravo dobila posao u najmoćnijoj svjetskoj internetskoj kompaniji, Circleu, nekoj budućoj inačici Googlea, Applea, Facebooka i Twittera, sve zajedno.
U Circleu je toliko lijepo da većina zaposlenih uopće ne želi doma: uredski prostori su otvoreni i napučeni najsuvremenijim tehnološkim uređajima, u kantini se poslužuju vegetarijanski meniji, za radnike su u kompleksu koji nalikuje dizajniranom Pentagonu s ukusom opremeljene  spavaonice koje su potpuno besplatne (i još unutra imaju zamjensku, popeglanu odjeću), u pauzama od rada zabavljaju ih glazbenici, održavaju se portugalske zakuske, vježba u teretani, pliva u bazenu, a jedan od trojice direktora, takozvanih Mudraca, toliko je cool i otkačen da iz Marijanske brazde izvlači rijetka morska stvorenja pa ih izlaže na poslu u divovskom akvariju.

Što bi, doista, moglo poći po krivu u tom zaposleničkom raju, u kojem su svi mladi, ljubazni, nasmijani, uljudni i uvijek spremni pripomoći? Doduše, pomalo je čudno što se, kad Mae ipak poželi otići kući, svi zabrinu gdje je, zašto nije ostala na zabavi, pa gdje je bila za vikend i zašto još nije aktivirala račun na internoj društvenoj mreži.
Ta kozmetička uljudnost polako će prijeći u zabrinutost zbog Maeine "zatvorenosti", a potom i u očiti pritisak – u Circleu svi moraju biti ekstrovertirani, svi moraju biti druželjubivi i virtualno aktivni, jer Circle imaju misiju.
Negdje oko stote stranice romana postane jasno točno kakvu.
 

Marshall McLuhan, otac teorije o modernim medijima, bio je ujedno i jedan od prvih koji nas je upozorio da "globalno selo", svijet u kojem živimo, može biti prilično neugodno i klaustrofobično mjesto.
Podsjeća nas na to Margaret Atwood u The New York Review of Books, a odmah potom evocira sjećanje i na Alexisa de Toqueville koji nas je u svojoj "Demokraciji u Americi" upozorio da vladavina demokratski izabrane većine lako postane tiranijom većine.
Primijetili ste to vjerojatno i sami: kad se prosječne glave spoje, često postanu gluplje, a glupost mase koja lako preraste u rulju vjerojatno je najopasniji virus koji hara ovim planetom.


"Circle" je, naime, zastrašujuća knjiga, ne sjećam se kad sam se zadnji put toliko uplašila čitajući.
Iako zamišljena kao distopija (negativna utopija), strašna je jer zapravo rezonira sa stvarnošću – nije to neki udaljeni svijet koji bi nam se mogao dogoditi, to je stvarnost koja se već događa u razblaženom omjeru.

Počinje bezazleno, kao i sve velike katastrofe.
Uvjerena sam da je internet najbolji izum u povijesti čovječanstva jer nam je u doslovce par desetljeća omogućio da se povežemo s bilo kim na Zemlji i postao svjetska riznica znanja.
Nema više potrebe za kopanjem po knjižnicama, arhivima i prašnjavim enciklopedijama; nije potrebno čak niti godinama studirati – želite li jednostavno objašnjenje nekog složenog pojma dovoljno je da otvorite odgovarajuću stranicu na Wikipediji.
No internet je na površinu izvukao i sve ljudske gadosti, prvenstveno zahvaljujući anonimnosti – eksplodirala je pornografija, buknule teorije urote, stvorio se nakot trolova - svaka nepismena i zlonamjerna budala, pod lažnim profilom ili imenom, može ostaviti netočan, uvredljiv ili zloban komentar o nekom drugom bez ikakvih posljedica.
Ljudima je moguće uništiti život preko noći.

Ako mislite da pretjerujem, imam dva primjera.
Prvi je ovih dana opet aktualan zbog serije "Uredništvo" (The Newsroom) koja se emitira na HBO-u.
Sredinom travnja 2013.
godine, u blizini cilja Bostonskog maratona eksplodirale su dvije improvizirane bombe.
Poginulo je troje ljudi, a ranjene su 264 osobe.
Tri dana nakon terorističkog čina, FBI je objavio zrnatu fotografiju osobe koju su nazvali "osumnjičeni br.
2".
Mjesec dana ranije nestao je pak Sunil Tripathi, 22-godišnji student Sveučilišta Brown, kojeg je obitelj tražila uz pomoć FBI-ja.
U prvim danima potrage, obitelj je napravila Facebook stranicu na kojoj su zatražili pomoć da pronađu svojeg sina.

Sada dolazimo do zastrašujućeg trenutka: nekoliko minuta nakon što je FBI objavio zrnatu fotku sumnjivca, anonimni korisnik na stranici Reddit, jednoj od najvećih web stranica, napravio je fotomontažu u kojoj je spojio zrnatu fotografiju s fotografijom Sunila.
Fotografija je bila popraćena špekulacijama o okolnostima u kojima je Sunil nestao i FBI-jevoj uključenosti u njegovu potragu.
Tri sata kasnije, FB stranica na kojoj je očajna obitelj tragala za sinom bila je zatrpana porukama mržnje.
"Vijest" su pokupili i ostali društveni servisi – u nekoliko dana, ono što je bila netočna špekulacija postala je kategorička tvrdnja.
Krajem travnja pronađeno je Sunilovo tijelo – vjerojatno se ubio, pretpostavlja se zbog pritiska koji je osjećao zbog studija.
FBI je javno objavio da Sunil nikada nije bio osumnjičen za terorizam – za bombe na Bostonskom maratonu bili su krivi čečenski imigranti braća Džohar i Tamerlan Carnajev; prvi je ubijen tijekom uhićenja 18.
travnja jer je pucao na policiju, drugi je uhićen dan kasnije.


Ova zastrašujuća epizoda – u kojoj se javnost petlja tamo gdje joj nije mjesto i igra se policije i novinara – dobila je i svoju "domaću" inačicu ovih dana.
Slovenski ravnatelj škole ubio se nedavno jer su učenici njega i učiteljicu u školi snimili u seksualnom činu i potom snimku stavili na internet.
I ravnatelj i učiteljica su u braku i imaju obitelji, ravnatelj, pretpostavlja se, nije mogao podnijeti javni pritisak i sramotu.
Umjesto da zaustave taj linč, novine su "pokupile" vijest i napuhale je do neviđenih razmjera.


Nešto slično opisano je u "Circleu".
Pokazuje kako je lako, u informacijskom dobu, postati lovina.
I kako je teško objasniti da si nevin, ili da samo želiš biti sam, kad se cijeli svijet uroti da ti dokaže krivnju ili da te integrira u društvo.
Javno mijenje, pokazuje već sada naš realitet, pobjeđuje činjenice, dojmovi imaju prednost pred argumentima, ono što selo misli da je točno važnije je od onoga što pokazuje istraga ili, u krajnjoj liniji, istraživačko novinarstvo.
Kao novinarka koja se tim poslom bavi više od dvadeset godina rastužuje me što to moram reći – "građansko novinarstvo", ili popularnije, user-generated content, doći će nam glave ako ne osmislimo regulatorne mehanizme ili barem ne pronađemo način da javnost naučimo kako se provjeravaju činjenice i kako se odgovorno objavljuje sadržaj.
Više nego ikad potrebna nam je novinarska etika, ali i etika javnog mnijenja.
   

"Circle" polazi upravo od toga od čega ja strahujem – da biste imali otvoren bilo koji račun na internetu, morate ostaviti stvarne podatke.
Briljantno, zar ne? Jer preko noći su nestali gadljivi komentari, cijeli svijet je odjednom postao uljuđen.
Nema više trolova, samo čisti, nepatvoreni TruYou, kako se zove jedinstveni profil na internetu koji je osmislio Circle.
Sad kad smo riješili problem kolektivnog tračanja u globalnom selu, uštedimo i vrijeme! Zašto ne biste spojili sve svoje račune, tko želi pamtiti desetke lozinki? Ulogirajte se preko svojeg TruYou profila i plaćajte račune, prijavljujte porez, prijavite se kao glasač, provjerite uspjeh djece u školi, čekirajte ima li bivših zatvorenika, seksualnih prijestupnika i pedofila u vašem susjedstvu, postanite transparentni...
Jer imate pravo znati! Informacija ne smiju nikome pripadati, svi imaju pravo znati sve! "Tajne su laži.
Dijeliti je ljudski.
Privatnost je krađa." To je mantra života u kojem caruje homo informaticus kakvog će, veoma brzo, utjeloviti upravo Mae.


Nasuprot njoj Eggers postavlja njezina bivšeg dečka i danas prijatelja Mercera koji je zgrožen invazijom informatičkih tvrtki na privatnost.
"Nije da nisam društven", kaže Mercer Mae.
"Dovoljno sam društven.
Ali alati koje vi proizvodite zapravo stvaraju neprirodno ekstremne društvene potrebe.
Nikome nije potrebna razina kontakata koju vi isporučujete.
Time se ne unapređuje ništa.
To nije hranjivo.
Poput hrane za grickanje.
Znaš li kako proizvode tu hranu? Znanstveno točno odrede koliko soli i masti treba sadržavati da bi ju i dalje jeli.
Nisi gladan, ne treba ti hrana, ne čini ti dobro ni na koji način, ali i dalje jedeš te prazne kalorije.
To vi gurate.
Istu stvar.
Ne beskonačne prazne kalorije, nego njihov digitalno-društveni ekvivalent.
I odredite ga tako da podjednako izaziva ovisnost."

Mercer koji proizvodi lustere od jelenjeg rogovlja sat vremena svaki dan provede razmišljajući o načinima kako da se skine s tuđih mailing lista, a da ih ne povrijedi.
Poznato? Maein život u međuvremenu je postao ovakav: u samo jednom danu riješila je 221 upit klijenata, od drugih zaposlenika dobila je 239 poruka koje je pročitala, a na 88 njih je i odgovorila, taj je dan imala 762 prijatelja na samo jednoj društvenoj mreži i 27 zahtjeva za prijateljstvo na čekanju.
Istodobno je pratila 10.343 zingera (ekvivalent korisnika Twittera), nepročitanih zingova je imala 887, u digitalnoj fonoteci imala je 6877 pjesama, a na temelju njezinog ukusa predloženo ih je još 3408.
U računalu je imala pohranjeno 33.002 fotografije, tog je dana prešla 8200 koraka, što bilježi posebna narukvica na njezinoj ruci.
I svejedno je patila od nedostatka informacija.


U književnom smislu, "Circle" nije bog zna kakvo djelo.
Zaplet je predvidljiv, stil siromašan, likovi nisu osobito duboki.
Ili, kako bi to napisao The Wall Street Journal: "'Circle' nije velika literatura.
Ali je veliko upozorenje." Circle je – kao što sam spomenula na početku - Google, Facebook, Twitter i Apple istodobno.
Ne znam jeste li toga svjesni, no zemljopisne granice više ne igraju ulogu, barem ne u ostatku svijeta.
Iscrtane su granice novih država kojima se mora pripadati – tko ste i kakvi ste odlučuje podatak imate li profil na Facebooku, jeste li u Googleovom „krugu“ i tko ga čini, te imate li najnoviji model bezobrazno skupog iPhonea i koliko ste brzo instalirali novi iOS.
Među mojom generacijom kruži ta šala: "Ako nije na Facebooku, nije se dogodilo".
Šta ja znam, nije mi više toliko smiješna.

Obavezno štivo!


 
 
Maja Hrgović
Pobjeđuje onaj kojem je manje stalo
Ankica Tomić
Teorija književnosti toliko je žestoko zagazila u znanost da je samo detalji odvajaju od filozofije, pa teži egzaktnim definicijama, trpanju umjetnosti u fluidne okvire doživljaja, numerira sastavne dijelove po važnosti i učestalosti, tražeći oslonac u analitikama i sintetikama različitog sastava.
Ipak, meni se, potpuno neegzaktno, čini da se književnost dijeli na narativnu i hrabru.

Maja Hrgović jedna je od hrabrih.


Glavno obilježje narativne književnosti (da malo poegzaktnim vlastitu teoriju, vrlo šturim raščlanjivanjem) jest uživljavanje u tuđe, dok se hrabra temelji na ogoljivanju samoga sebe.
Ne ostaje tu puno prostora imaginaciji, ona puca na najskrovitije, ono što se govori najboljem prijatelju, ispovjedniku, majci ili psihijatru.
Bez straha ili unatoč njemu.
Tako narativnu književnost žurite, zanima vas što je bilo dalje, nekad preskočite zamorne dijelove, nekad u njima prepoznate više nego što očekujete, ali - gutate je, dok hrabru degustirate polako, vraćajući se na rečenice koje je prekinuo zvuk nekog femilifrosta ili centrifuga veš-mašine.
Jer osjećate da je šteta ako propadnu nedoživljene...

Kako svojim mentalnim kapacitetom pripadam korpusu djelovanja “Kasnog paljenja d.o.o.” (copyright Lju Anđelković Dž), tako su mi, za prepoznavanje zbirke priča Maje Hrgović “Pobjeđuje onaj kojem je manje stalo” trebale četiri godine, iako me naslov privukao na prvu.
Vlastitu teoriju o muško-ženskim odnosima kao klackalici u kojoj je uvijek jedna strana gore, druga dolje, zbog čega igra nadmoći i suživota i postoji (dinamično) ovaj je naslov sažeo u samo jednoj sintagmi.
Činjeničnoj, bez kosti.

No, autorica najbolje od sebe nije potrošila na coveru (makar je srž uspješno najavila).
 

Podijeljena u dva (tematska?) dijela (ili ona izražena filingom), s podnaslovima “Zima” i “Ljeto”, zbirka od svega sedam priča ne dovršava nijednu misao, ne zaključuje ništa, ne arbitrira u pitanjima kome je manje stalo ili što znači prava pobjeda, a što Pirova (i je li možda u procesu ljubavi više uživao onaj poraženi), ona samo pred čitatelja baca ješku za vlastiti asocijativni niz, uvijek u skladu s privatnim previranjima u datom trenutku.
Autorica vas, kao lopticu-skočicu, opizdi o pod pa, sami za sebe, daleko od njezina pogleda, promatrate kamo ćete završiti, udarajući o koji zid vlastitih uspomena, razmišljanja i autodestrukcije.
Jer sklonost nekoj literaturi uvijek i ovisi o stupnju identifikacije.


Prije otprilike mjesec dana (vjerojatno zbog istog raspoloženja) na mene je slično djelovala Alice Munro s cijelom “Služba, družba, prošnja, ljubav, brak” ili pričom “Dječja igra” iz zbirke “Previše sreće”, no za razliku od kanadske autorice, za koju do poante mislite da pripada narativnoj književnosti (i prevarite se), kod Maje Hrgović od prve rečenice znate da je radnja manje bitna od onoga čemu sami morate upisati značenje.

Njezin stil lebdi, fokusirajući se samo na “ono bitno” (ne i veliko, neviđeno, nikad viđeno), bez pretenzija da bitno postane Bitno, lakim stilom, razumljivim, bez redundancije, koji se ostvaruje kroz govor subkulture koju prepoznajemo i metafore koje autorica čupa iz stvarnosti, a mi ih čitamo bez napora, kao da su naše, pa kad kaže kako “Mak ide s tim stanom kao titl s japanskim filmom” ili kako otraga u autu sjede “prilijepljeni kao datulje u plitkom stiroporu” te da se za “nježnost uhvatila kao za sic u zavoju” (a ima toga još), bit će vam sasvim jasno o čemu govori.
Jer i vi ste ta datulja.
Barem jednom u životu.
Mazohistički ćete izići iz zbirke Majinih priča išamarani sami sobom, spremni na novu psihoanalizu koja vam možda neće donijeti sreće i ugodnih trenutaka hvastanja u vlastitoj nadmoći, ali baš zbog toga, bit ćete ranjiviji i unekoliko bogatiji.
A to je umjetnost.

Jer ljudi zbilja jesu “kao igračkice iz kinder jajeta, razloživi na svoje dijelove”.

Najslabija, emotivno najslabija (možda zato što je jedino u toj priči njoj manje stalo, ako je uopće stalo ikome) priča je o pizza-majstoru, ali razumjet će je do u tančine svaka bivša studentica koja je u svojim ranim dvadesetima imala nekog Kurta Cobaina, Automehanikera ili Gorkog kojem nije znala pravo (profano) ime.
A nije ga baš ni htjela saznati.

Pa ćete shvatiti da svaka ljubav nije osobita i specijalna na svoj način i da su sve doživljene x puta na nekim drugim lokacijama i u vlastitom vremenu, “razložive na svoje dijelove”, sa sasvim prosječnim artefaktima koji se, čudnom sinestezijom umjetnosti, spajaju u zajednički doživljaj - kolektivnu svijest o sebi samima i kulturnom kontekstu koji nas motivira na kretanje.
I zato ne doživljavam ovu zbirku kao knjigu o “posttranzicijskim nama”, kako piše na koricama, osim ako je tranzicija zapravo prelazak iz jednog u drugo (agregatno) stanje emocionalnog diskursa.
Unatoč maskirnim uniformama, stvarnim lokacijama, ratnom zarobljeništvu...
koji tekst jasno vremenski i prostorno definiraju.
Ipak, sve je to važno samo kad postane privatno.

Zato me i zanima gdje je danas podna lampa s buvljaka (i je li uopće živa) jer - ona tu nije slučajno.



 
 
Susan Spencer-Wendel
Prigrli život
Nataša Ozmec
Da se probudite jednog jutra i shvatite da vam je jedna ruka nemoćna, usahla, kao mrtva, vjerojatno biste osjetili nelagodu, strah, užas ili sve troje zajedno.
Možda ste tip koji ne voli ići doktoru dok još možete hodati, možda ste nepopravljivi optimist ili pak volite neugodne misli pogurati pod tepih, pa biste brzo prešli preko toga.
No, što ako ta nemoć, usahlost i mrtvilo ne prestaju, nego se dapače malo po malo pogoršavaju i šire vašim tijelom?
Zamislite da se to pretvori u strašnu, neporecivu, nepovratnu dijagnozu.
Smrtonosnu dijagnozu.
Za Susan Spencer Wendel to su bila tri pogubna slova ALS.
Amiotrofična lateralna skleroza (poznata i kao Lou Gehringova bolest prema slavnom igraču bejzbola kojem je dijagnosticirana 1939.) neurološka je bolest koja ostavlja um lucidnim, ali progresivno vodi do paralize odnosno atrofije mišića, invalidnosti i smrti, a možda ste nedavno čuli za nju zbog sve prisutnije kampanje polijevanjem kantama ledene vode.
Nevjerica, šok, poricanje, ufanje, optimizam, vjera u čudo.
Depresija, tuga, konačnost.
Zamislite da vam se to dogodilo.
To je nešto od čega se naježimo i o čemu ne volimo razmišljati.
Ali Susan, uspješna i priznata novinarka, majka troje djece, u sretnom braku, u naponu snage, okružena prijateljima, morala je razmišljati o tome.
Na deveti rođendan svojeg najmlađeg sina 9.
rujna 2012.
u uvodu svoje knjige zapisala je: "Ne mogu podignuti ruke kako bih jela ili zagrlila svoju djecu.
Moji mišići odumiru i nema im povratka.
Nikad više neću moći pomaknuti jezik dovoljno da razgovijetno kažem: Volim te.
Brzo i sigurno umirem.
No danas sam živa."
Kada je naposljetku prihvatila svoju smrt, i još više, progresivnu nemoć i ovisnost o drugima, kao izglednu, neumitnu stvarnost, odlučila je izvući iz onoga što joj je preostalo najviše što može.
Pronaći radost u godini koju su joj liječnici predvidjeli, koju joj je bolest ostavila.
Ushit da ponovo otkrije život, zahvalnost da prigrli sve što joj je dano, hrabrost da se suoči sa strahovima, prošlošću i budućnošću.
No, više od svega, željela je svojoj djeci ostaviti djelić sebe, neizbrisivu uspomenu.
"Ovo što upravo držite u ruci, dar je koji ostavljam svojoj djeci", kaže na jednom mjestu u knjizi.
I zaista, iako govori o ALS-u, o suočavanju sa smrtnošću do detalja kao što su poteškoće odlaska na zahod ili vlastitoj odluci o smještanju u hospicij puno prije nego je za to došlo vrijeme, o bolovima, umoru, depresiji i tuzi, istodobno, i s puno humora i poniznosti priča i o radosti, o sreći zbog onoga što ima, sada i ovdje, o ljepoti, o životu i što on za nju znači.
"Pišem o prihvaćanju, o životu u radosti i umiranju u radosti i o vraški mnogo smijeha kojim je taj proces popraćen."

Susan je umrla u lipnju ove godine, tri godine nakon što joj je dijagnosticiran ALS.
Kao strastvenu, posvećenu novinarku koja je izvještavala o ljudskim sudbinama iz sudnica, pisanje je odredilo njezin život, ali i njezin odlazak – gotovo je nevjerojatno da je većinu napisala tipkajući desnim palcem po ajfonu – kakva volja, kakva predanost, kakva želja! Pisala je o putovanjima s najdražim ljudima, o pronalasku bioloških roditelja, pomirenju s mamom i tatom, o svojoj djeci, suprugu, sestri, prijateljima...
Ali zapravo je pisala samo o sebi.
I usprkos motivu ("Da se ljudi nasmiju i zaplaču i grle svoju djecu i šale se s prijateljima i budu svjesni kako je divno biti živ") knjiga je prije svega slika prekrasne žene koja se ogolila do srži, koliko vjerojatno može samo netko suočen sa svojim skorim krajem, tko nema što izgubiti, tko želi ostati majka svojoj djeci, tko želi ostaviti trag, svjestan da drugog uskoro više neće od nje biti.
I kako god dirljivo, teško, mučno, radosno, smiješno, humano i duhovito bilo to štivo, na kraju ostaje njezina jedinstvena priča.
Podsjetnik, da smo svi ovdje tek tren, uz nepogrešivo izabran citat stihova Johna Drydena – svojevrstan prolog knjizi i njezin omen: "Sretan je čovjek, jedini se sretnim broji, / Onaj tko može danas zvati svojim ...
Ni samo nebo nema nad prošlošću vlast, / Al što je bilo, bješe, i ja imadoh svoj čas."



 
 
Albert D.
Schafer
Trikologija
Nataša Ozmec
Već sama naslovnica ove prekrasne, raskošne knjige budi maštu, a smjelije klince možda će već zasvrbjeti prsti: hologram s bijelim zecom u vrtlogu zlatnika, s lancima i katancima, čarobnim štapićem, kartama i konfetama, daje naslutiti knjigu punu misterija, ali i zabave.
Evo što kaže napomena nakladnika: “Izvorni primjerak 'Trikologije' nakladnik je dobio 2012.
od neimenovanog izvora, uz osobni dnevnik Alberta D.
Schafera...
nakon njegovog tajanstvenog nestanka u kolovozu 1915.
Čitateljima se savjetuje - iako su razni trikovi ovdje opisani za praktičnu upotrebu - da neke trikove, kao što je bijeg iz luđačke košulje ili dekapitacija goveda, nikako ne pokušavaju izvesti kod kuće.“
I zaista, trikovi su doslovce na svakoj stranici! Ima tu koječega: mozgalica, klasičnih “zezalica“ i štoseva, kao što je “šibicarenje“, ali i zahtjevniji trikovi nestajanja, trikovi s kartama, opsjenarske varke i još koješta u čemu će klinci zasigurno uživati.
No, da ne ostane sve na igranju, kroz knjigu je vješto provučena praktično cijela povijest magije i opsjenarstva u malom.
Pobrojani su najveći svjetski mađioničari i njihovi najslavniji trikovi, od starog Egipta do nezaobilaznog Houdinija, a dodana je i taman prava mjera znanosti.
Ne treba ni reći da je ova interaktivna knjiga, osim izvanrednim slikama i crtežima, opremljena svakojakim knjižicama, dodacima, pomagalima, a na kraju je i pravi mali trodimenzionalni dematerijalizator! Doduše, od papira, ali...
možda u pravim rukama…
Na kraju treba iskreno reći da ovo možda i jest knjiga za djecu (idealno od 8 do 12 godina) koja će se, garantiramo,  svidjeti znatiželjnim curama i dečkima, ali ćete se s njima i vi sigurno i sami odlično zabaviti, a možda i nešto naučiti.



 
 
Ivica Prtenjača
Brdo
Tanja Tolić
U sjajnoj knjizi "Sve osjeća", biolog i filozof koji piše kao pjesnik, Andreas Weber, kaže: "Bez doživljaja prirodne ljepote čovjeku prijeti opasnost da duševno uvene.
Možda se najvažnija psihička funkcija drugih organizama sastoji čak i u tome da nas ljude mire s našom boli, našom usamljenošću, našom prolaznošću.
Jer, temeljna oznaka prirode je činjenica da ona svaki put ponovno oživi, da se i najveća katastrofa nakon kratkog vremena ponovno pretvori u cvat, a time i u nadu za nas same."

Toga sam se sjetila čitajući žutu knjižicu čiju naslovnicu krasi usamljeni čovjek na brdu koji kroz durbin, nazvat će ga kasnije Oko, gleda u daljinu.
Ima knjiga koje dozivaju, ova je takva.
Ima knjiga koje otvorite na prvoj stranici, pročitate odlomak-dva i prođu vas srsi.
To je meni učinila ova.
Ivica Prtenjača – hrvatski pjesnik i prozaik, a od prošloga tjedna i dobitnik nagrade VBZ-a za najbolji roman 2014.
godine koja nosi i 100 tisuća kuna – napisao je malu knjigu veliku značenjima.
Malo tko to može.

Neimenovani junak koji neodoljivo dijelom biografije podsjeća na Prtenjaču, barem one koji ga znaju, bivši je PR-ovac, poznat i kao "proizvođač privida", koji je radio u nakladničkoj kući i Muzeju suvremene umjetnosti, predstavljao pisce i umjetnike, naručivao im bukete i torte za promocije, slao pozivnice novinarima i, općenito, zasipao tu kulturnu kremu osmijesima, laskom i šarmom.
Takav je život u PR-u.
Sav u šuškavom celofanu, naizgled lagodan i neopterećen, iznutra, realno, krvav, jer se moraš osmjehivati i kad ti se ne da i trpjeti veličine čak i kad u njima nema talenta, ali ima pogolemog ega.

Našeg će junaka – osobu bez imena i poljuljanog identiteta – sve to umoriti; nije više mogao s njima, "počeo sam osjećati da mi otkidaju meso s podlaktica, da me jedu svojim neprestanim brbljanjima i pitanjima".
Okidač će biti scena kojoj će prisustvovati ispred svoje zgrade, nasuprot Traumatološkoj bolnici.
Hitna će dovesti žrtve požara s Kornata, a jedan pogled sa zamotanog i vjerojatno izgorjelog lica okorjelog će PR-ovca natjerati u bijeg, na neimenovani otok, u mjesto Javornu, gdje će cijelo ljeto provesti sam, na brdu, i čuvati stanovnike i turiste od požara.
Društvo u napuštenoj karauli na vrhu brda pravit će mu ostarjeli magarac Viskonti i durbin Oko.


Kao što rekoh, pazit će otok od vatre, no u njemu će to ljeto planuti unutarnja iskra koja će izazvati požar duše.
PR-ovac je možda malo lud, a možda uopće nije: ima tih trenutaka u životu kad poželimo pobjeći i (iznova) upoznati sebe.
Otkriti što je ostalo nakon niza podbačaja, razočaranja i krivih skretanja.
Otkriti ima li u ovom mesu, u kojem živimo, još čovjeka.
"Tražio sam", piše Prtenjača, "umor tijela, prazninu uma, mir srca.
Previše."

Slobodni magarac Viskonti i pripovjedač provodit će dane obilazeći brdo.
Magarac će postati pomalo kao pas; kroz Viskontijeve uši, kad bi zalegao na trijem karaule, vidio je more, ili nebo.
Povremeno će pripovjedač naletjeti na prvog susjeda, bivše branitelja Tomu, jednom će se na brdo popeti njemački bajkeri, drugi put će susresti hodočasnike koji su na brdo došli u seansi istjerati vlastite demone.
U pauzama i noćima posutim zvijezdama razmišljat će o bivšoj supruzi Katarini, o ocu pekaru i njegovom kolegi Jadranku kojeg je kao dječak spasio...
Noću se nekad čuje roktanje divljih svinja, a nekad šuškanje blavora, tih bezopasnih, a opet gadnih gušter-zmija.
 

Samoća će, s vremenom, postati opojna.
Srodio se s brdom, karaulom, šumom, sa stazama i životinjama.
"Ušao sam u neku vremensku i misaonu rupu, tamo pronašao svoj odraz, sjenu i način.
Hodao kao što hoda slobodan čovjek po jako širokoj i pustoj cesti." Istodobno se i boji da će sam sebe zatočiti u srcu tame, boji se da više neće moći živjeti s ljudima, kao i da neće moći živjeti bez njih.
Boji se, uostalom, kao i mnogi od nas, vlastitoga straha.
No u toj će opojnoj i strašnoj samoći postati i vladar svoga života.

Na brdu i ispod njega dogodi se još koješta.
Iako malen roman, od svega 150 stranica, "Brdo" dobro skriva i otkriva svoja iznenađenja i blagoslove riječi pa ću vama prepustiti da ih sami tražite.

Rekla bih tek još ponešto.
Ivica Prtenjača prije svega je pjesnik – to znači da je njegov izraz, čak i u prozi (a pamtim ga još od divnog romana, od prije osam godina, "Dobro je, lijepo je"), lišen svake suvišnosti, a istodobno poetičan, savršeno precizan i bogat slojevima koji se odmataju pred čitateljem.
U Ivice se riječi ne troše uzalud, a kad se slažu, slažu se sa smislom i udaraju u želudac.
Taj kick u abdomenu meni je uvijek znak nesvakidašnjeg talenta, pa slijedom toga: u nekoj drugoj zemlji, Ivica Prtenjača bi također pisao male knjige, ali bi bio zvijezda.
Jedan od onih na koje se čeka da nešto novo objave, a onda se njihove kondenzirane knjižice nose u torbi i čitaju dok se čovjek vozi na posao i s posla  vlakom, autobusom ili podzemnom.
Čitaju se rano ujutro, ili kasno navečer, i pomognu čitatelju da iz divljaka na poslu opet prijeđe u ljudsko biće žedno ljepote.

I još mi nešto pada na pamet pa ću tu stati, uz glasnu preporuku da kupite Prtenjaču i čitate "Brdo".
Yann Martel, ili ako vam je draže – Pi, imao je u čamcu tigra, Ivica Prtenjača na brdu ima magarca.
Oba su mi podjednako i slomila i razgalila srce.
Ako ste čitali "Pijev život", razumjet ćete što želim reći.




 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Francine Rivers
Glas u vjetru
Tanja Tolić
Hadasa je mlada Židovka iz Jeruzalema koja je upravo izgubila čitavu obitelj – otac joj je vjerojatno ubijen, majka i sestra umrle su od gladi, a njezin grad rimski su legionari gotovo sravnili sa zemljom.
Četrnaestogodišnja djevojčica bit će prodana u roblje i spletom okolnosti završiti kao sluškinja u rimskoj obitelji bogatih patricija.
Decim Vindacije Valerijan i njegova supruga Feba "poklonit" će Hadasu kćeri Juliji, razmaženoj i kapricioznoj Rimljanki koja se, iako starija od Hadase svega godinu dana, upravo treba udati za vremešnog i bogatog muškarca.
No Hadasinu pozornost, i srce, privući će mladi sin Valerijanovih, 21-godišnji Marko, čiji je jedini cilj u životu zaraditi bogatstvo i što više uživati.
Istodobno, u Rim stiže i mladi Atret, zarobljeni poglavica germanskog plemena, koji će postati najslavniji rimski gladijator...

Tako počinje roman "Glas u vjetru", prvi dio trilogije "Znak lava" koju još čine nastavci "Odjek u tami" i "Sigurno kao svitanje".
Trilogiju je na hrvatski jezik nedavno preveo i objavio splitski Verbum, specijaliziran za duhovnu, kršćansku literaturu, a "Znak lava" objavljen je u "lakšoj" bibloteci, Populusu, u kojoj splitski nakladnik planira objavljivati popularne i opuštajuće knjige.
"Glas u vjetru" svjetski je bestseler – zajedno s nastavcima prodao se u pola milijuna primjerka, što prvenstveno duguje autorici Francine Rivers, svojedobno jednoj od poznatijih američkih spisateljica ljubavnih romana.

Francine Rivers koja danas ima 67 godina pisati je počela prije gotovo 40 godina – prvi joj je roman objavljen 1976.
godine, nakon što je par godina provela radeći kao novinarka.
Ideju joj je dala svekrva koja joj je posudila nekoliko ljubavnih romana na čitanje.
Rivers se odlučila okušati u žanru i pokazalo se da je talentirana – napisala je desetak ljubavnih romana koje su voljeli i čitatelji i kritika.
 

Deset godina kasnije, 1986., dogodio se prijelomni trenutak u autoričinom životu i karijeri.
Iako su joj roditelji – policajac i medicinska sestra po zanimanju – bili vjernici, Rivers je Boga otkrila tek u odrasloj dobi i 1986.
postala ponovno rođenom kršćankom.
Duhovni zaokret se itekako osjetio u pisanju: Rivers je objavila roman potpuno drugačijeg naboja, "Iskupljenje", zapravo deklaraciju svoje novootkrivene vjere.
Otada piše isključivo romane duhovne tematike, tzv.
kršćansku fikciju ili inspirativne romane, kako se taj žanr još naziva, a ukupno ih je objavila dvadesetak.


Iako se Rivers "odrekla" svoje spisateljske prošlosti (otkupila je prava na sve svoje ljubavne romane tako da se više ne mogu objavljivati), nije sasvim odustala od stila pisanja – i dalje je u njezinim pričama naglasak i na romantičnoj ljubavi, ali je ton te romanse stišan i više u skladu s kršćanskim moralom.
Čitatelji su dobro primili njezin zaokret, pa su joj romani i dalje bestseleri, a zadržala je i naklonost kritike i struke – nagrađena je nizom priznanja, a 1997.
godine primljena je i u Dvoranu slavnih Američke udruge pisaca ljubavnih romana.


"Glas u vjetru" dobro je napisana priča epskog formata, broji ukupno 475 stranica, a njezini nastavci zajedno imaju još gotovo 1000 stranica.
Dade se iščitati kako su Francine Rivers uzori u pisanju ove ljubavne i povijesne sage - u kojoj mlada kršćanka pokušava na dobro, i novu vjeru, preobratiti privlačnog Rimljanina i njegovu obitelj – bili Lew Wallace, autor "Ben-Hura", i Henryk Sienkiewicz, dobitnik Nobelove nagrade za književnost i autor klasika poljske književnosti, romana "Quo Vadis?".

Tematski i likovima Rivers gotovo školski slijedi upravo Sienkiewiczev roman: on za glavne junake ima kršćanku Ligiju i Marka Vinicija, vojnog tribuna i rimskog patricija, izmišljenog sina stvarnog Marka Vinicija, rimskog konzula; ona ima ropkinju Hadasu i bogatog patricija Marka Valerijana.
Sienkiewicz od povijesnih ličnosti u svoj roman „ugrađuje“ vladara Rimskog Carstva Nerona (carevao je od 54.
do 68.
godine) te apostole Petra i Pavla, posebno potonjeg koji će Marka Vinicija preobratiti na kršćanstvo.
Rivers radnju "Glasa u vjetru" također smješta u godine nakon Isusove smrti na križu, u doba vladavine cara Vespazijana od 69.
do 79.
godine, a od apostola je još jedini živ Ivan koji Hadasu savjetuje i pomaže joj.

"Glas u vjetru" izrazito je filmično napisan, a kako dio zapleta prati i gladijatora Atreta, vladara jednog od germanskih plemena, neizbježne su paralele s Ben-Hurom (i književnim i filmskim), jeruzalemskim princom koji je tri godine bio galijot i rob, ili pak Kubrickovim "Spartakom" u kojem naslovnu ulogu gladijatora tumači Kirk Douglas.
Rivers je, naime, detaljno istražila povijesni okvir svoje teme – šest je mjeseci proučavala živote prvih kršćana u Rimu i Efezu te starorimsko društvo i život germanskih plemena.
Njezini opisi raskalašenog života u Rimu doimaju se autentičnima, prizori u kojima se bore gladijatori nabijeni su napetošću, likovi su uvjerljivo psihološki iznijansirani, a ljubavna priča Hadase i Marka tjera čitatelja da nestrpljivo okreće stranice, znatiželjan saznati hoće li Hadasa popustiti Markovu zavodničkom zovu ili će pak Marko doista povjerovati u Hadasina "nevidljivog Boga".
 

"Glas u vjetru" može se, naravno, čitati isključivo kao povijesni ili ljubavni roman, no treba napomenuti da je primarno ipak riječ o kršćanskoj fikciji.
Ako niste vjernik, povremeno citiranje Biblije, posebice starozavjetnih priča, može vam opteretiti čitanje, tim više što Hadasa u prvom nastavku tek skuplja hrabrost doista živjeti svoju vjeru, pa svojim gospodarima, kad to od nje zatraže, uglavnom priča storije iz židovskoga nasljeđa u kojima se Bog nerijetko čini okrutnim i osvetoljubivim.
Prema kraju prvog nastavka trilogije, Hadasa polako počinje propovijedati Isusov nauk o ljubavi i praštanju, što je ipak bliže suvremenom čitatelju, čak i ako nije vjernik.
Prvi nastavak trilogije "Znak lava", završava u areni, upravo među lavovima, s nerazriješenom ljubavnom pričom – dramatičan je i silno napet i vjerujem da će one kojima se svidi "Glas u vjetru" natjerati da brzo posegnu i za nastavcima.

 
 
 
Marica Bodrožić
Balada o zvjezdanom moru 
Tanja Tolić
Nadeždi je kestenjasta kosa ujutro razbarušena, kad je gladna, a ničega nema za jelo, postane nemirna.
Nokte lakira u crveno, kao da se natječe sa Cézanneom i planinom Sainte-Victoire, svaki novi film gleda u drugom kinu, osjeća prezir prema ljudima koji skupljaju nekakve bodove kako bi nešto dobili povoljnije od ostalih, potrebni su joj veliki prostori, brzo joj postane tijesno s jednim čovjekom, ne može odoljeti skupoj odjeći, silno je trebala haljine da bi osjetila vlastitu kožu, kao dijete je patila jer su ostali imali i majku i haljine, morili su je snovi o krađi i brige da nikada neće imati crvene sandale kao svi drugi.
Jednom ih je, doduše, imala, ali ih je otac isjekao sjekirom da je kazni.
Otac je volio sjekire.

Nadeždu, ovakvu Nadeždu - kojoj to, uostalom, i nije pravo ime - Ilja nikada neće upoznati.
Jer, Nadežda je ljubavnica, jedna od onih žena koje imaju pravo samo na ukradene trenutke omotane lažima i koje toliko žeđaju za istinskom bliskošću sa svojim ljubavnicima da su ekstatične, i najbolje, za vrijeme susreta i potpuno očajne, i izgubljene, kad se "njihovi" muškarci iskradu iz kreveta i vrate doma.

Kakav je Ilja? Ilja je od onih ljudi koji puno govore, a malo toga rade.
Vidi se to po rečenicama koje je jednom rekao, rečenicama poput "Obziran sam prema ljudima", "Potrudim se da oni koje volim ostanu u mom životu, svejedno kako." Ništa od toga nije ispunio, jednostavno te otrovao poput štakora, piše  Nadežda, medicinski hladno uspostavljajući dijagnozu ličnosti.
Ilja nije bio muškarac, bio je još dječak kad su se upoznali, kao što je i Nadežda prije negoli je srela Ilju bila djevojčica koja je upravo s njim postala žena.
Ilja je znao i da ga Nadežda nikad neće moći voljeti onako kako njega treba voljeti.
Ilja bi volio da Nadežda nekad šuti, svakako da ne plače, a osobito da ne razotkriva ono što on skriva.


Ilja svagdje ima po jednu ljubavnicu.
Nadeždu je, rekao joj je, volio.
Oboje su pisci.
Pokazalo se da Nadeždu nije volio - dovoljno.
Ako ju je uopće volio.

Ilju u "Baladi o zvjezdanom moru" Marice Bodrožić (1973) nikad nećemo upoznati u prvom licu - on nam se ne obraća, isključivo zato što je ovo Nadeždina priča, a Ilja je i tema, i perspektiva, i atmosfera, i kontekst, i zaplet, i rasplet.
Baš sve se vrti oko njega, toliko da jedan dječak - da, postoji i dječak za kojeg Ilja nikad neće saznati - potpuno pada u drugi plan.
Spominje se tek mjestimično, kao podsjetnik na Iljine oči i izraz lica.


Nadeždu, za razliku od Ilje, upoznajemo već u prvoj sceni, dok u Berlinu ulazi u vlak za Amsterdam, u čizmama s najvišom potpeticom koje je uspjela naći.
Nadežda je prvi put u životu doista zaljubljena, u muškarca koji je oženjen i ne planira ostaviti svoju ženu, jer ona nije samo supruga, "ona je moj život", kaže joj.
Nadežda je naš jedini izvor informacija o Ilji: ne znamo ni je li on doista toliko izniman da zaslužuje njezinu ljubav, niti toliko slab i manipulativan što ona stidljivo, štedeći ga, a opet brutalno razotkriva kako roman odmiče.

"Balada o zvjezdanom moru" je površinski "sve o Ilji"; podugačak ispovjedni tekst, poetično-fragmentaran.
Postoje tu poglavlja, ali zapravo nema fabule, niti narativa u klasičnom smislu.
Da je Marica Bodrožić netko drugi, a ne Marica Bodrožić, bilo bi ovo možda smrtno dosadno štivo, nesvakidašnja jadikovka jedne u osnovi inteligentne, šarmantne žene koja se zaljubila u slabića i budalu.
No, Marica Bodrožić spisateljica je izvanserijskog talenta i vještine, pa čak i kad čitatelju, negdje oko 150.
stranice ovog romana, postane više dosta Ilje i njegovih laži i manipulacija, svejedno ostaje uz Nadeždu, do kraja, još stotinu stranica.
Ako vam bude išlo teže, isplati se, izdržite; jer ovo ipak nije tipična ljubavna priča, nego raskošna, referencama nabijena literarna gozba - perfektni esej o djetinjstvu i gubitku, o ljepoti kolovoških dana koji ljudima daju snagu da prežive rat i smrt, o izbjeglištvu, o gradovima u kojima smo rođeni i gradovima koji nam pokušavaju zamijeniti dom, o identitetu koji se mijenja ovisno o tome na kojem se jeziku govori i piše, o okrutnom ocu i slijepo poslušnoj majci, o pisanju kao spasu i strasti, o gledanju koje je nužno da bi se upoznao život, a ponajviše o ljubavi - njezinim krivim i pravim oblicima i promjenama koje nam donosi.


Stil Marice Bodrožić, njemačke književne zvijezde hrvatskog podrijetla (rođena je u Svibu u Dalmaciji, odrasla u Hercegovini i Dalmaciji, a u dobi od 10 godina preselila se u Njemačku, gdje su joj roditelji živjeli od kraja 60-ih), jasno otkriva da je (i) pjesnikinja.
U trenucima gdje se ne bavi filozofskim ili romantičnim, kroz roman će vas nositi poetičnošću i ne jednom posegnut ćete za olovkom da zapišete neki citat.
Žao mi je zapravo što ne znam njemački jezik jer me silno zanima kako taj stilski perfekcionizam zvuči na Maričinom "drugom materinjem jeziku", leksiku kojeg tradicionalno smatramo tvrdim i hladnim - usprkos Goetheu i Schilleru.
Ovako mogu samo reći da slutim kako je  prevoditeljica Anda Bukvić obavila sjajan posao.

Marica Bodrožić, recimo i to - jer s trećom prevedenom knjigom na hrvatski polako postaje i naše kulturno "dobro" - školovala se za knjižara te studirala kulturnu antropologiju i slavistiku.
Osim što piše romane i pjesme, piše i eseje i priče, radi kao književna prevoditeljica, poučava kreativno pisanje i snimila je dokumentarni film.
Napisala je esejističke tekstove za radio i tisak o Danilu Kišu, Marini Cvetajevoj, Dubravki Ugrešić, Anne Sexton, Nazimu Hikmetu i mnogim drugima.
Te njezine široko rasijane interese naći ćete i u "Baladi o zvjezdanom moru", kao što je i nakon pročitane "Balade" jasno zašto je dobitnica brojnih nagrada i priznanja, među kojima su nagrada Heimito von Doderer 2002., nagrada zaklade Robert Bosch 2004., nagrada za književnost Umjetničke akademije u Berlinu 2007., nagrada Initiativpreis Deutsche Sprache 2008.
za doprinos njemačkom jeziku, književna nagrada Lihtenštajna za poeziju 2011., nagrada LiteraTour Nord 2013.
i Nagrada Europske unije za književnost 2013.
za roman "Kirschholz und alte Gefühle" (2012), "poetsko djelo koje detaljno istražuje sjećanja i uspomene".


"Balada o zvjezdanom moru" - koja je dobila ime po Iljinom omiljenom svesku stripa Corto Maltese, "Balada o slanom moru", ali i po "širokom zvjezdanom moru" kojeg je Nadežda, po struci fizičarka, vidjela u očima umirućeg čovjeka, zazivajući odsjaj kozmosa - jedna je od onih knjiga koje otvaraju čitatelja, kako to Nadežda pronicljivo zamjećuje na početku romana.
Vjerujem da dobro znate koje su to knjige - one na koje konačno i s olakšanjem "nabasate" nakon što danima, ili tjednima, prebirete po polici knjižnice u potrazi za štivom koje će vam baš sjesti, s rečenicama koje rezoniraju unutar vas, s temom koja vam je poznata ili bliska, s porukom ili idejom koja vam otkriva nešto novo o svijetu.


Nadežda je, u tom kontekstu - knjige koja otvara - pripovjedačica koja je primarno usmjerena na unutarnje.
Baš kad pomislimo kako joj je Ilja uništio život i kako ništa nije čula od pametnih savjeta svoje najbolje prijateljice Arjete, dolazimo do odlomka koji, vjerujem, najbolje sažima sve tragične ljubavi ovoga svijeta i boli i patnji konačno daje smisao.
"Pamćenje je nalik odavno zaključanoj kući.
U njoj ima nepoznatih soba, ključeva koji još nikad nisu bili upotrijebljeni.
Očigledno je Ilja bio prvi čovjek koji je posjedovao ključ prašnjavih soba u arhivu moga sjećanja.
Dao mi ga je, dao mi je ključ, a da možda ni sam nije znao da je to učinio.
Ilja me nije iskoristio niti pokrao.
I mogao je sa mnom činiti što je htio, kod njega je bio ključ.
Bilo mi je draže da ga jednom da meni.
I to je značilo da mora nestati iz moga života.
Drukčije nije išlo.
Morala sam naučiti izbjeći usud." 



 
 
Ankica Tomić
Damen kapric 
Dora Kršul
Pročitavši prije dvije godine "Naročito ljeti", roman prvijenac Ankice Tomić, malo je reći da sam ostala ugodno iznenađena.
Predivan roman, prepun Ankičinih sjećanja iz djetinjstva obilježenih selidbama i cijelom plejadom osebujnih likova i još osebujnijih mjesta.
I sve to "upakirano" u puno ljubavi i prave, definitivno idilične, obiteljske sreće.
Sjajno! Podsjetila me Ankica sa svojim sjećanjima na još jednog majstora autobiografske priče - Gorana Tribusona.
Prema Tribusonovim autobiografskim zapisima, zvučat će patetično, gajim posebne osjećaje.
Oslikao mi je odrastanje u Jugoslaviji 50-ih i 60-ih, pokazao kako je izgledao pravi rock'n'roll i priuštio mi sate i sate smijeha i veselja koji su kulminirali Zumzinim "knitorisom" u "Ne dao Bog većeg zla".
Vrlo neočekivano, identična situacija dogodila mi se s Ankičinim prvijencem.
Oduševila me, a u isto vrijeme zamjerala sam joj na "samo" 180 stranica.
Htjela sam još!
I taman kad sam krenula utažiti svoju "glad" ponovnim čitanjem "Naročito ljeti", Naklada Ljevak objavila je "Damen kapric".
Veselila sam se novoj književnoj poslastici.
Iako se Ankica ovaj put iz autobiografske sfere okrenula fikciji - još jednom je rasturila!
Za početak, damen kapric sinonim je za ženske "mušice".
Ovaj pomalo intrigantan naslov, objasnila je Ankica u intervjuu za Najbolje knjige, proizlazi iz činjenice da su ženski likovi pokretači radnje.
Vesna, nezaposlena Dalmatinka, friško udana za ćudljivog purgera (i sina jedinca!) Igora i pomalo nejasnih osjećaja prema Igorovu najboljem prijatelju.
Nevenka, Igorova mama, Vesnina svekrva, beskrajno naporna žena.
Naporna i kao svekrva i kao majka i kao supruga.
Ma i Bogu naporna.
Elvira, Vesnina najbolja "prija" iz Splita, potpuno nesigurna, generalno infantilna u svojim razmišljanjima o muško-ženskim odnosima.
Irena, jednostavno - kurva.
Ženski likovi u ovom romanu definitivno pokreću radnju, odnosno kuhaju sranje.
Nevenkini "kosturi iz ormara" već godinama ugrožavaju njezin jadan brak s Tihomirom.
Vesna voli Igora, no nad njihov odnos konstantno se nadvija neko iritantno "ali", što zbog njegovih, što zbog njezinih mušica.
Ponekad i zbog Nevenke.
"Majstorica" Irena majstorski je odradila svoj posao i svim likovima odreda barem malo zagorčala život.
Iako se ženski ističu u prvom planu, stvorila je Ankica slojevite muške likove, a njihove su mušice zaokupile svu moju pažnju.
Zaista, nisu li malo precijenjene ženske mušice, a puno podcijenjene muške!?
S jedne strane, nesiguran Igor, vječno ugrožen od najboljeg frenda Damira, alfa mužjaka par excellence.
S druge strane, njegov tata Tihomir, drag čovjek u braku s aždajom Nevenkom.
Ne znam kako je preživio.
I na kraju Karlo.
Devedesetogodišnjak koji sve konce priče drži u svojim rukama.
Zajeban starac.
Svojevremeno pravi žigolo, zavodnik i vječni neženja.
Podsjetio me Ankičin Karlo na još jednog osebujnog starca proizašlog iz pera genijalnog Paula Austera u "Mjesečevoj palači".
Thomas Effing, tj.
"čovjek koji si je sjebao život", ima neporecivih dodirnih točaka s našim Karlom.
Bonvivani i hedonisti tijekom cijelog života, okruženi prvenstveno ženama, a kojima je račune pomrsila ta kvrgava i nezgodna starost.
Likovi su savršeno isprepleteni i svak' sa svakim ima neku poveznicu.
Kad se od likova slože takve savršene puzzle, knjigu sa zadnjom pročitanom rečenicom zatvaram s oduševljenjem, opet sam ljuta (sorry, Ankice!) što je ovaj put bilo "samo" 367 stranica i što je kraj prepušten čitateljevoj mašti.
Doživjela sam "Damen kapric" kao crnohumornu dramu, s neočekivanim epizodama koje donose primjesu krimića i "what the fuck" trenutaka.
U intervjuu za Najbolje knjige, Ankica je istaknula: "I život je mješavina žanrova.
Bez predumišljaja." I upravo ćete zato, čitajući ovaj roman, naići sami na sebe i neku svoju mušicu utjelovljenu u jednom od likova.
Pošto u vlastitim životima igramo glavne uloge (u svakom slučaju, tako bi to trebalo biti), prolazimo kroz sve žanrove, od komedija do svojevrsnih trilera.
Zanimljivo je čitati o običnim ljudima, ljudima s manama, ljudima s "greškom", jer, u finalu, čitamo sami o sebi i tu se fikcija stapa sa stvarnošću.
Odlično, promišljeno, u isto vrijeme pitko i vrlo zabavno!  Uzeti sa sobom na godišnji, u jednom dahu pročitati svih 367 stranica, a nakon toga "guglati" datum izlaska sljedeće knjige Ankice Tomić.
Da, odmah ćete htjeti još!



 
 
Graeme Simsion
Projekt Žena 
Ivana Smilović
"Možda sam našao rješenje Problema Žena", rečenica je kojom počinje knjiga "Projekt Žena" i automatski nas zaintrigira.
Iza nje se krije glavni lik Don Tillman, 39-godišnjak, visok, inteligentan, s natprosječnim primanjima i dobrom kondicijom.
Savršen muškarac? Teško.
Pored svega toga Don je društveno neprilagođen i oduvijek je postojalo nešto što je ženama odbojno kod njega, a veće sreće nije imao ni sa stjecanjem prijatelja.


Radi se o tipu osobe koja stalno pametuje, a odgovori na pitanja su sve samo ne jednostavni.
Komplicira sve, pa čak i banalne stvari, poput ponude kave.


Ovakav glavni lik određuje stil pisanja - radi se o knjizi koja ima znanstveni pristup, s obzirom da je Don profesor genetike.
To u početku čitanja može biti pomalo naporno, ali što više stranica okrenete, više se prilagođavate i navikavate na taj način pisanja, a i postaje vidljivo da se uopće ne radi o toliko kompliciranim i neshvatljivim stvarima.


Na samom početku Don održi predavanje o Aspergerovom sindromu, od kojeg možda i sam boluje, te naravno i u tome ima atipičan pristup.
No bitna stvar (pored toga da stvarno shvaćamo koliko je Don zapravo neprilagođen) jest da ne predavanju upoznaje Julie, kojoj se svidi na prvi pogled te ga ona poziva na kavu, ali on jednostavno ništa ne shvaća.

Zahvaljujući tom susretu sa ženom kojoj već u prvim sekundama uspijeva naći mane, sine mu ideja za Projekt Žena, koji počinje upitnikom.

"Upitnik! Tako očito rješenje.
Svrhovito složen, znanstveno valjan instrument koji uključuje najbolju trenutačnu praksu da se filtriraju žene koje troše vrijeme - neorganizirane osobe, diskriminatorice sladoleda, tužiteljice zbog vizualnog zlostavljanja, promatračice kristalne kugle, čitateljice horoskopa, osobe opsjednute modom, religiozne zanesenjakinje, veganke, sportske navijačice, kreacionistkinje, pušačice, znanstveno nepismene osobe, homeopatkinje – ostavljajući u idealnom slučaju savršenu partnericu ili, realističnije, skraćeni popis kandidatkinja koji se može svladati."

Jako romantično, složit ćete se.
Upravo zbog ovoga, ne može se reći da je riječ o tipičnom ljubiću.
Zaljubljivanju se pristupa na racionalni način, a svi koji su ikada bili zaljubljeni taj bi proces opisali kojekako, ali sigurno ne racionalnim.


No vratimo se našem glavnom junaku i njegovoj genijalnoj ideji  s upitnikom.
Nakon što ga je sastavio, dijeli ga ženama - bilo elektronski, bilo uživo.
Propušta mnoge šanse zbog neodgovarajućih odgovora na naoko banalna pitanja.


Tu u pomoć uskače Gene - jedan od ukupno dva prijatelja koje Don ima i veliki zavodnik.
On za potrebe istraživanja spava sa ženama iz svih država svijeta, a u otvorenom je braku s Claudijom, drugom Donovom prijateljicom i psihologicom.
S obzirom da je očito da Donov Projekt Žena ne funkcionira, Gene uzima upitnike i kaže da će mu on odabrati žene s kojima će izaći jer je ljestvicu postavio previsoko.

Upoznaje ga s Rosie, koja je prema upitniku u potpunosti neprikladna, ali Don je zaintrigiran te malo pomalo počinje mijenjati svoj raspored i prilagođavati se njenom.
Kako se Don opušta s Rosie, tako i knjiga postaje jednostavnija i laganija za čitanje.
Iako ju je otpisao kao potencijalnu partnericu, posvećuje joj sve više vremena, pogotovo u Projektu Otac.


Naime, Rosie želi pronaći svog biološkog oca, u čemu joj Don kao genetičar jako puno može pomoći.
To je početak jedne sasvim nove avanture koja uključuje miješanje koktela, put u Ameriku i razne druge neobične situacije.

A anegdota svakako ne manjka u ovoj knjizi.
S obzirom da se radi o čovjeku koji nipošto nije tipičan, takve su i situacije u kojima se nenamjerno nađe, a često su i urnebesno smiješne.
Lagano štivo - s kompleksnim glavnim likom koji će kroz stranice spoznati da ljubav nije racionalan proces i da ne može sve biti onako kako je on zamislio - idealno je za vruće ljetne dane i opuštanje.
 
 
 
 
Davor Mandić
Valjalo bi me zamisliti sretnim
Tanja Tolić
Davor Mandić, koliko je meni poznato, jedini je pisac koji se može pohvaliti da ga je njegova vlastita priča poslala u pizdu materinu.
Ta neispričana priča - koja i nije bog zna kakva priča - zaskoči ga na ulici, pa nagovori na kavu, a onda krene piliti s osrednjim zapletom i patetičnim svršetkom.
Uvjerena je da je najbolja priča na svijetu i da bi svome autoru, kad ga jednom pronađe, mogla donijeti svjetsku slavu.
Ali, eto, Davor Mandić je baš neće, “malo mu je presocijalna, ne uklapa mu se baš u koncept, a i nije siguran da je već negdje nije pročitao”.
Simptomatično je to metaforično, a možda i metonimično slanje u pizdu materinu.
Iako prozni debitant u 37.
godini, kako se sam sebi izruguje u bilješci o piscu (a nije ostao dužan ni svojem uredniku, Nenadu Rizvanoviću…), Mandić je, bez sumnje, obrazovan i načitan tip; zna čak i što je sinegdoha.
Kao novinar rubrike kultura u Novom listu, sigurno se nagledao i naslušao koječega, pa ovom zbirkom od 15 priča - naslućujem - pokušava izaći iz kulturnog prosjeka, da ne kažem literarne močvare.
Vidjelo se to i na zagrebačkoj promociji njegove prve prozne knjige, “Valjalo bi me zamisliti sretnim” (Naklada Ljevak, 2014.), koja je bila (više) performans, a manje književno sijelo: ovu nesretnu priču s početka utjelovilo je dvoje glumaca, potom se Mandić vjenčao sa svojom zbirkom uz zvuke pjesme “Odvest ću te na vjenčanje”, a onda je još svojeg urednika, nesretnog Rizvanovića, naganjao po pozornici i stjerao u kut, uz prijetnje šakom.
No, dobro.
Performans nije baš moja stvar.
Ali mi se jako svidjelo vjenčanje, a Davor Mandić mi se činio autentično sretnim, onako kao dijete, dok je ozarena lica sa zbirkom plesao prvi svadbeni ples.
(Ne znam kako je prošla prva bračna noć, ali držim fige da im se rodi puno djece.) Uostalom, sanjao je taj san, o ukoričenoj prozi, punih dvadeset godina.
Dva desetljeća sanjanja o knjizi podrazumijeva i da Davor Mandić koji je prve priče napisao kao 17-godišnjak nije isti Davor Mandić, prozni debitant u 37.
godini.
Logično, ta razlika u pismu, i identitetu i zrelosti pisca, osjeća se.
Ne znam koje su nove, a koje stare, eventualno prepravljene priče, no dosta su različite, meni neujednačene i kvalitetom, a labavo su povezane bizarnim, nadrealnim, odnosno fantastičnim motivima.
U jednom Mandićevom intervjuu sam pročitala kako je naslov zbirke  proizišao iz toga što svi likovi njegovih priča žude za nečim što im je nedostižno.
Da to nije objasnio u intervjuu, referenca mi ne bi bila jasna na temelju priča, no naslov mi se sviđa, intrigantan je.
Mandić zbirku otvara pametnim odabirom, pričom “Andrea”, koja po meni najzaokruženije odgovara konceptu koji je zamislio kad se prijavljivao za stipendiju Ministarstva kulture (a koju je i dobio).
Andrea je morska sirena, u koju će se zaljubiti jedan referent u pismohrani i već tom prvom priča autor pokazuje u čemu je najjači kao pisac: dobar je pripovjedač, a zapleti su mu neočekivani, što je dodatni bonus ako se ima na umu da kratka priča, iako formom sažeta, uopće nije laka za pisanje.
S obzirom da je priča petnaest, dopustila sam si napraviti vlastitu rang-listu pa bih, među meni najbolje, svrstala otkačenu “Andreu” s rasnim crnohumornim svršetkom; fantastično zamišljenu, subverzivnu “Slobodu” (koja čitatelja na početku zadirkuje slutnjom klišeja, a onda ode u sasvim drugom, neočekivano smjeru!); “Burning Bushu” bih dodijelila nagradu za inventivnost u kratkoj priči (da takva kojim slučajem postoji); “Dezerter” mi je najdraža priča zato što je najemotivnija, a “Dinoge” priča koju je, opet po meni, Mandić najbolje završio.
Ostatak priča mi je prosječne kvalitete, a neke, primjerice “Časni sude, nisam kriv” i “Istjecanje.
Put”, iskreno priznajem, uopće nisam razumjela.
Čini mi se da je Davor Mandić (malo sam ga guglala, s obzirom da se ne poznajemo), osim ponekad u stvarnom životu, i kao pisac perfomer, pa voli balansirati na rubu razumljivog.
Ako je to doista tako, onda sam u startu prilikom čitanja imala slijepu točku, jer mi performans kao forma - bilo izvedbena, bilo literarna - nije blizak, pa nisam niti idealan čitatelj.
Meni su glavna mana zbirke završeci pojedinih priča - upravo zato što je Mandić nepredvidiv i maštovit pripovjedač, pojedine od tih priča završavaju mi preslabo, krajevi su mi nedovoljnog intenziteta s obzirom na eksplozivnu zastupljenost nadnaravnog.
Bez obzira na moje (ne)razumijevanje, Davor Mandić definitivno jest pisac: stil mu je čitak, raspisan, nema tu grešaka niti viškova, a istodobno ima pregršt otkačenih ideja i likova (sirena, metar devedeset visokih računa za struju, bijelih slonova, serijskih ubojica, mnogo droge i možda mrvicu previše penisa u erekciji…).
Drugim riječima, Mandić se uopće ne bi trebao ispričavati, niti “stidjeti” što je prozni debitant postao u 37.
godini.
Nemam pojma gdje bih ga uklopila u literarnu sliku Hrvatske, jer to o čemu on piše gotovo da nema nikakve veze sa zemljom u kojoj živimo.
To može, naravno, za autora biti i mana i prednost, a što će prevladati, ovisi ponajprije o senzibilitetu čitatelja.
Meni bi, kao čitateljici, bilo zanimljivo da Mandić nastavi u smjeru priče “Dezerter” - jer tamo je ta očita naklonjenost bizarnom i fantastičnom poduprta supstancom; golom, nepatvorenom emocijom proizišlom iz gubitka brata - ali to je sebični, privatni čitateljski ukus na koji se autor ne bi trebao obazirati ako taj smjer nije i njegov.




 
 
Olga Tokarczuk
Tjeraj svoj plug preko mrtvačkih kostiju
Ivana Smilović
Navikli smo na skandinavske krimiće prepune napetosti, krvi i brutalnosti, san snova za ljubitelje tog žanra.
Zato nerijetko na policama knjižnica ili trgovina posežemo upravo za naslovima skandinavskih autora, koji su već neko vrijeme hit u carstvu kriminalističkih romana.

Ali nije to jedino što se nudi i autori iz ostalih zemalja često se moraju više potruditi da bi privukli našu pozornost.
Rade to na različite načine, a jedna od najučinkovitijih je naslov.
Roman "Tjeraj svoj plug preko mrtvačkih kostiju"  jednostavno doziva s polica da ga uzmete u ruke i provjerite što se krije iza tog uvrnutog naslova.


A krije se, očekivano, uvrnuta knjiga - koju potpisuje Poljakinja Olga Tokarczuk.
Poljski krimić, moram priznati, nije nešto što sam navikla čitati, ali sam rado prihvatila taj izazov.
Zbog naslova sam očekivala čudnu knjigu i to sam i dobila.


Krenimo od početka.
Glavni lik je Janina, a spisateljica stvara dojam da čitamo njezinu priču - jer piše u prvom licu.
Radi se o umirovljenoj inženjerki mostogradnje, danas seoskoj učiteljici, čuvarici vikendica, ljubiteljici životinja i vegetarijanki, koja se iz hobija bavi čitanjem iz zvijezda i izrađivanjem horoskopa.
Kompleksan, inteligentan lik koji zbog godina i razmišljanja ne doživljavaju ozbiljno.
U čestim je sukobima s policijom koja je ismijava kada dođe prijaviti krivolov.
Opisuju je kao jadnicu, babetinu, opsjednutu babuskaru i luđakinju.


Još jedna zanimljivost je da Janina izbjegava imena, tako da svakoga naziva onako kako joj prvo padne na pamet jer smatra da svatko čovjeka vidi na svoj način, pa mu ima pravo dati ime koje ga opisuje.
Jako dobro shvaća ljude tako što ih promatra, a njihovi opisi su detaljni, duboki, a ponekad i duhoviti.


Radnja je smještena u Kłodzku kotlinu, u selo koje je siromašno stanovnicima i na neki način odvojeno od svih.
Zimi se tamo nalaze samo Janina, Mutavi i Veliko Stopalo.
Knjiga počinje smrću Velikog stopala, što uzburkava živote preostala dva stanara.
Janina nije voljela Veliko stopalo, ali ju je njegova smrt ipak rastužila.
U opisima nesretnog događaja osjeti se filozofski pristup: "Evo, komadić materije, koji se zbog teško zamislivih promjena pretvorio u krhki bitak odijeljen od svega." 

Kako izgleda, smrt je prouzrokovala koščica srne što mu je zapela u grlu.
Janina i za to ima objašnjenje: "To se životinje osvećuju ljudima." Za nju je taj događaj sasvim  logičan - Veliko Stopalo je bio lovac te je na sebe navukao gnjev nevinih životinja koje je ubijao.
Kako su tijelo našli zgrčeno i jadno, misle kako to nije dostojanstveno, pa ga premještaju i presvlače.
Janina tada nalazi fotografije, ali ne otkriva što se na njima nalazi.
Isto je i sa Djevojkama koje se uporno spominju, ali uopće ne znamo o kome se radi.


A kada se uskoro pojavi novo tijelo, pa još jedno...
Maleno selo utapa se u valu nasilja i postavlja se pitanje jesu li smrti slučajne ili se ipak tu krije nešto više.
Nitko ne vjeruje u Janinina naklapanja - iako ona najviše zna jer sve piše u zvijezdama.


Ono što je privlačno u ovoj knjizi su definitivno dojmljive i maštovite rečenice koje opisuju svakodnevne i jednostavne stvari.
Već na početku jedna zapinje za oko: "Pri svakom pokretu padao je s njega snijeg kao s kroštula posutih šećerom u prahu." Spisateljica kroz Janinine dvojbe potiče čitatelja na razmišljanje i iako je knjiga jednostavno pisana, opet je teška jer se mozak ne može isključiti već radi punom parom.


Zanimljivost su i ilustracije, crteži koji se nalaze na pojedinim stranicama.
Oni na neki način stvaraju dojam slikovnice, a daju knjizi posebnost koja se uklapa u način pisanja.
Također se ističu i nazivi poglavlja poput: "Testosteronski autizam", "Svjetlo u kiši", "Trivia i banalia"...
Ispod svakog se krije stih Williama Blakea.
To je uklopljeno u priču jer Janina sa svojim nekadašnjim učenikom prevodi Blakeovu poeziju i u njoj traži odgovore na pitanja vlastite životne filozofije.


To su pozitivne stvari, a postoje i one koje bi neki čitatelji mogli smatrati manama.
Iako je riječ o krimiću, autorica ne gradi baš napetost, jer bez obzira na ubojstva - fokus knjige je na razmišljanjima i detaljnim opisima.
To nije dosadno, ali je umirujuće i usporeno, pa nedostaje energije i želje za stizanjem do kraja, otkrivanjem tko je kriv i što se stvarno događa.
To ne mora nužno biti negativno, radi se samo o drugačijem pristupu.


Također, neke stvari koje su važne za kraj nisu dovoljno naglašene na početku.
Zašto je to bitno? Jer mislim da svi u krimićima pokušavamo otkriti tko se krije u pozadini zločina prije nego što knjigu pročitamo, a ovdje se to nekako gubi.


Knjiga nije loša, ali je drugačija.
Čudna, uvrnuta, bizarna - baš poput glavnog lika.
 

Biste li ovu knjigu trebali pročitati? Svakako.
Hoće li vam se svidjeti? Ne mogu garantirati.




 
 
Sarah Waters
Mali stranac
Lidija Deduš
Poslijeratna Britanija i propast društvenog ustrojstva kakvo je ta moćna kolonijalna imperija do tog perioda poznavala, samo po sebi tema je o kojoj bi svaki pisac želio pisati.
Ali, Sarah Waters mudro je odlučila taj preduvjet iskoristiti tek kao kulisu za scenu na koju će postaviti dramu, i to onakvu koja će promatrača podići visoko u zrak, a onda ga snažno tresnuti o zemlju.
I tako nekoliko puta.
Na kraju romana, čitatelj vjerojatno neće znati gdje su mu noge, a gdje glava, no jedno je sigurno - ošamućen, ali čitav, iz ovog vrtloga emocija izaći će ispunjen i poželjeti da svaka knjiga, koju u budućnosti bude pročitao, bude jednako dobra, lijepa, tužna, strašna kao ova.
Priča ide ovako: godina je 1947.
Dr.
Faraday, seoski liječnik koji radi u partnerskoj ordinaciji u Warwickshireu, sin roditelja koji su se odrekli ono malo materijalnih dobara što su ih posjedovali da bi školovali sina za zanimanje koje je, u to vrijeme, bilo stvar prestiža, biva pozvan u posjet vlastelinskoj obitelji na imanje Hundreds Hall radi bolesti sluškinje Betty.
Petnaestogodišnja djevojčica, zaposlena kao kuharica i spremačica u obitelji Ayres, požalila se na bolove u trbuhu te danima ne izlazi iz kreveta.
Nakon kratkog pregleda, dr.
Faraday će ustanoviti kako djevojčica ne pati od fizičke boljke, već da je njena bolest psihološke prirode - Betty tvrdi kako u kući ima nečega sablasnog, vrebajućeg, zlog.
Arhitektura kuće, naravno, idealna je za maštovite izlete u natprirodno koje će dr.
Faraday odmah, u skladu sa zdravim razumom, odbaciti kao mogućnost, zaključiti kako djevojčici nedostaje roditeljski dom, te uputiti mladu gazdaricu Caroline Ayres na činjenicu da bi djevojčicu trebalo preseliti iz podrumskih prostorija i dati joj prozračniju sobu za stalni boravak.
Caroline Ayres, pak, mlada je žena u dvadesetima.
Nakon što je njezin mlađi brat Roderick po očevoj smrti postao legitimni muški nasljednik imanja te u ratu bio ranjen u padu zrakoplova, što ga je učinilo hromim, ali još važnije - ostavilo duboku traumu u psihologiji tog, praktički adolescenta, Caroline se vraća na Hundreds iz ženske škole koju je pohađala nakon rata, kako bi se brinula o njemu.
Nezadovoljna zatečenim stanjem imanja, koje je rapidno počelo propadati, pokušat će učiniti sve u svojoj moći kako bi majku, staru gospođu Ayres, pokušala zaštiti od neudobnosti i evidentne dekadencije jedne epohe, životnog stila na koji je naučena, te siromašne budućnosti i izjednačavanja s radničkom klasom koja im, očigledno, prijeti.
S druge strane, Caroline pomaže i bratu, ne samo brigom za njegovo zdravlje, već i fizičkim poslovima koji se na imanju sve više gomilaju, dok ono tone sve dublje.
Dr.
Faraday s vremenom postaje bliski prijatelj obitelji Ayres.
Tim više što ga za Hundreds Hall vežu djetinje uspomene: njegova je majka, naime, ovdje radila kao guvernanta prvoj kćeri Ayresovih koja je u ranom djetinjstvu umrla od difterije.
Smrt koja je tragično pogodila gospođu Ayres ostala je urezana i u njegovom pamćenju jer je, kao sin guvernante male Susan, prisustvovao Susaninom sprovodu.
Susanina smrt ostavila je brazdu na srcu gospođe Ayres, toliko duboku da Caroline i Roderick, mlađi od svoje preminule sestre, nikad nisu osjetili istinsku majčinu ljubav.
Takva pozadina izvrstan je temelj za gradnju priče o dekadenciji jedne obitelji; dekadenciji koja fizički uništava imanje kao simbol jednog vremena koje se više nikada neće ponoviti, ali i psihički razgrađuje ono malo zdravog razuma preostalih članova obitelji, koji se ne mogu pomiriti s gubitkom svega što su posjedovali.
Događaji na vlastelinstvu u narednih godinu do dvije dovest će do neminovnog kraja (i kraha) jedne, nekoć imućne, obitelji, a povremeno koketiranje s istinskim ludilom navest će i čitatelja na pitanje: jesmo li sami u (paralelnom) svemiru? “Mali stranac“, međutim, nije samo priča koja linijski prati jedan vremenski period.
To je slojevit roman koji je, poput paukove mreže, kružno ispleten oko jedne neminovne povijesti koja ukazuje na nužnost promjena i potrebe za prilagodbom.
Obitelj Ayres, ili ono što je ostalo od nje, obitelj je koja se ne zna prilagoditi.
Njihova povijest, obilježena statusom, novcem, društvenim pogodnostima, ne poznaje borbu za opstanak.
Ayresovi ne znaju kako je to biti dječakom čiji siromašni roditelji često nemaju hranu na stolu; ne znaju kako je to kad nužno potrebna liječnička skrb ne može biti pružena čak ni članu obitelji koji umire.
Stoga ih propast kuće u kojoj žive dovodi na granicu ludila.
S druge strane, dr.
Faraday, koji poznaje samo život siromašnih, jer je kao dijete odrastao u siromašnoj obitelji, a i poziv seoskog liječnika više je usmjeren na sirotinju nego na bogate, podsvjesno teži postati dijelom te obitelji.
Pa ne čudi njegova potreba za zbližavanjem.
Tim više što je Hundreds Hall skladište njegovih djetinjih uspomena i maštarija.
Faraday im se potajno divi, unatoč činjenici da je njegov društveni status, u vremenu u kojem živi, daleko ispred njihovog.
Na trećoj strani, pak, stoji sama kuća.
Velebna građevina iz edvardijanskog doba, koja je udomila brojne pripadnike plemenitaškog staleža, sad je samo blijeda sjena svog davnog sjaja.
I ne samo to, Hundreds Hall je personifikacija pravednosti koja, promatrajući desetljećima siromaštvo oko sebe, u sebi više ne želi one koji su bogati i oholi.
Kad se te tri sudbine isprepletu, nastane sjajan roman o životu.
Onom izmaštanom, mekom, udobnom i onom pravom, tvrdom, nemilosrdnom.
Dr.
Faraday fiktivni je pripovjedač koji čini sponu između čitatelja s jedne i stvarne vremensko-prostorne dimenzije kakvu znamo iz fizike, ali i paralelne, onostrane kakvu znamo iz mašte - s druge strane.
Na granici horora, taman toliko da ga ne bude previše i taman toliko da privuče čitateljevu dugoročnu pažnju, Sarah Waters zbilja je majstorski ispripovijedala jednu toplu, obiteljsku priču s naglašenim emocijama zbog kojih će čitatelj poželjeti još malo.
“Mali stranac“ roman je zbog kojeg ćete žuriti kući s posla.
Sasvim opravdano.




 
 
Robert Lyndon
Potraga za sokolom
Nataša Ozmec
Robert Lyndon navodno je svoj prvi roman "Potraga za sokolom" pisao deset godina, a kad ga počnete čitati, bit će vam jasno i zašto.
Naime, knjiga koja počinje u opuštenoj pripovjedačkoj maniri egzotičnih Šeherezadinih priča, koja duhovitošću i smionošću podsjeća na dogodovštine slavnog Don Quijota, malo po malo, pretvara se u pravu pustolovnu dramu s primjesama romantične epopeje, ali i psihološkog nijansiranja likova dostojnog ponajboljeg realističnog romana, a usto odiše ekonomičnim stilom moderne proze.
Tako nas Lyndon gotovo neprimjetno vodi na ugodan put kroz povijest književnosti, kao što nas njegovi likovi vode na nevjerojatno putovanje Europom 11.
stoljeća.
Šarolika družina okupljena oko franačkog plaćenika Vallona kreće 1072.
iz Engleske, tada pod okrutnim Normanima, na opasan pohod koji treba završiti u Anatoliji, jer nose otkupninu za zatočenog mladog Normana: četiri bijela lovačka sokola, protuvrijednost šezdeset devet funti zlata.
Problem je što bijeli sokolovi žive samo na krajnjem sjeveru pa će družina najprije put dalekog Islanda i ledom okovanog Grenlanda, pa preko Norveške i Rusije do Carigrada.
Na tom putu, naravno, kao i u svakom dobrom pustolovnom romanu, prate ih razne prepreke i nedaće, razni obrati, nova savezništva i stara neprijateljstva.
Na gotovo sedamsto strana Lyndon si je dopustio da epskom sporošću nehajno prede i isprepliće tanke niti prijateljstva, ljubavi, naklonosti i empatije među likovima.
Iako se kod nekih epizoda možda zapitate o njihovoj svrhovitosti za radnju, u romanu zapravo nema nijednog lika previše, nijedne scene viška - sve je to dio veličanstvene slike predivnog, opasnog i gotovo mističnog putovanja koju je zamislio jedan čovjek.
Upravo je začudna količina podataka - što povijesnih, što praktičnih - iz svakodnevnog života srednjovjekovnog doba kojima nas Lyndon nenametljivo obasipa.
S nevjerojatnom preciznošću opisuje hvatanje sokola ili pak vađenje zuba bez kliješta, vidanje rana ili upravljanje brodom.
Život na samotnom Islandu ili u živopisnoj Rusiji opisuje jednakom lakoćom, kao i raslinje i životinjski svijet engleske šume ili obala Baltičkog mora.
Naslutit ćete i mnoge povijesne činjenice i osobe, ali nerado ćemo vam pokvariti veselje preopširnim nizanjem opisa i događaja.
Kad vam napeta radnja to dopusti, morate se zapitati kolike je sate taj čovjek proveo u knjižnicama nad starim spisima i stručnom literaturom, slažući sliku svijeta ranog srednjovjekovlja.
Ono na što ipak treba upozoriti jest surovost kojom Lyndon ne samo opisuje okolnosti i odnose među likovima, nego se i sam surovo ophodi s vlastitim likovima, što čitatelja tjera da se osjeti zatečenim, gotovo odgovornim, poput nevidljivog suputnika, za ono što se zbiva.
Naime, na početku romana lakoća stila, egzotičnost likova i originalnost radnje, lako vas mogu navesti da pomislite kako čitate neopterećenu izmaštanu fantaziju za odrasle, neke vrste zabavne i neopterećene Prstenove družine, samo u stvarnim povijesnim okvirima.
No Lyndon vam upravo surovom realnošću bez imalo spektakla, kojom prema sredini i kraju romana sve više začinjava radnju, ne dopušta da povjerujete u početnu, gotovo pastoralnu idiličnost.

Prizori borbe, sukobi, umiranje, pa čak i mučenja jednostavno su njezin sastavni dio, činjenice kao i bilo što drugo.
Ako radije čitate nešto sasvim light i ljeti nosite isključivo ružičaste naočale, ostavite ovu knjigu za neke tmurnije dane.
Ako pak volite dobro, sočno, referencama i poviješću bremenito štivo, svakako na ljetovanje ponesite ovog mastodonta među knjigama u odličnom i dosljednom prijevodu Patricije Vodopije, jer će sigurno utažiti vašu glad za dobrom pustolovinom i još boljim romanom.



 
 
Lana Derkač
Doručak za moljce
Lidija Deduš
Jedna od najtežih uloga čovjeka u suvremenom društvu 21.
stoljeća svakako je uloga individualca.
Globalizacija, koja zahvaća sve segmente života, uz sve jaču notu otuđenosti pojedinca, kako od svojih najbližih, tako i, naizgled, od samoga sebe, neizbježno ugrožava i njegovu intimnu sferu postojanja.
Stoga ne čudi što se sve veći broj suvremenih autora u svim područjima književnosti sve više bavi tom problematikom.
“Doručak za moljce“ prvi je roman Lane Derkač, istaknute hrvatske pjesnikinje, pa nije neobičan poetski stil kojim je roman prožet od prve do zadnje stranice, čak i kada je riječ o opisu svakodnevnih, naizgled trivijalnih i banalnih, situacija.
Roman prati život protagonistice koja bi mogla biti sama autorica, ili bilo koja druga žena suvremenog hrvatskog društva.
Zbog poslovnih obaveza geografski razdvojena od supruga, ali intimno upletena u sudbinu bolesne bake i majke, ta se žena pokušava uklopiti u oba načina života - pisanjem.
Količina informacija iz raznorodnih medija kojom je svakodnevno zasuta okidač je za pisanje drame i osmišljavanje likova čija se sudbina podudara sa sudbinom osoba iz njezine blizine: dekadencija u ženskoj liniji obitelji predstavljena bolešću bake i majčinom brigom o gotovo invalidnoj osobi isprepletena s dekadencijom društva zasutog gomilom nevažnih informacija, ali i događaja iz bliske okoline do kojih dolazi zbog nemara i nebrige državnih institucija za “malog“ čovjeka.
Dakle, glavna junakinja živi u Požegi, gdje svakodnevno svjedoči patnji bake oboljele od artritisa do stadija u kojem joj samo briga kćeri (junakinjine majke) donekle može ublažiti patnju i boli, prije smrti.
Junakinjin suprug živi u Zagrebu.
Tamo se, urušavanjem cijele jedne ulice zbog ljudske greške pod krinkom institucionalne nebrige, na dnevnoj razini zbivaju temeljne životne promjene onog sloja društva koji nije imao sreću biti privilegiran.
Sve to autoričinu protagonisticu inspirira na kreiranje dramskih likova, čiji se životi isprepliću na razne načine, no prvenstveno nastaju radi prikaza sudbina - običnog čovjeka.
Drama nije slučajan odabir, budući da su događaji u njoj opisani zaista dramatični.
No i više od toga, oni su preslika jednog društva koje, na prijelazu između povijesno uvjetovane prošlosti i mutne budućnosti, i dalje pokušava plivati shodno struji koja ga nosi, zbog čega neizbježno pada pod utjecaj medijskog smeća kojem se pridaje važnost iznad zbilja važnih, socijalnih pitanja.
Ništa se izuzetno neće dogoditi.
Ništa neuobičajeno.
Ništa izvanredno, ništa izvan redovnih okvira življenja.
A opet, na razini pojedinca, dogodit će se puno.
Smrti, patnje, mala zadovoljstva, svađe, tuge, smijeh… Prolaznost.
“Doručak za moljce“ roman je o ljudima koje susrećemo u svojoj okolini.
Oni ne odstupaju od ostatka društva po ničemu, njihovi životi su od danas do sutra, a njihovi problemi samo preslika problema svakog čovjeka.
Stoga roman poprima i notu ravnodušnosti koja će obuzeti čitatelja nakon čitanja.




 
 
Tom Rachman
Imperfekcionisti
Dora Kršul
"Prvi roman Toma Rachmana, novinara rođenog u Londonu, a koji je živio i radio diljem svijeta, toliko je dobar da sam ga morao pročitati dvaput samo kako bih utvrdio kako mu je uspjelo.
Još nisam došao do pravog odgovora, a nije mi ni jasno odakle tako mladoj osobi (...) tako zrelo shvaćanje ljudskih slabosti.
Čitajući roman, čas se grohotom smijete, čas vam se kida srce." Christopher Buckley za New York Times ovim je riječima prije četiri godine nahvalio prvijenac Toma Rachmana, roman "Imperfekcionisti".
Ponukana ne samo time, već i novinarstvom kao lajtmotivom romana, uronila sam u Rachmanov gorko-slatki svijet izgrađen oko jednih - novina.
Neimenovane internacionalne novine na engleskom jeziku sa sjedištem u Rimu, 1954.
godine osnovao je samozatajni milijunaš Cyrus Ott.
Više od pedeset godina nakon osnutka, novine strelovito jure u propast.
Čitatelja je sve manje, kao i novčanih sredstava na kojima novine opstaju.
Privatni životi urednika, novinara i redaktora, koji su ujedno i glavni likovi, postaju važniji od samih vijesti i novina.
Upravo je prema likovima Rachman podijelio poglavlja, njih jedanaest.
Usporedno s polaganom i neminovnom propašću novina pratimo drame ljudi koji, usprkos svim svojim problemima, nerijetko vezanim baš uz posao, i dalje vole to što rade.
Lloyd Burko dopisnik je iz Pariza koji već godinama nije poslao "pravu" vijest, a njegovi trenuci novinarske "slave" daleko su iza njega.
Arthur Gopal, možda i najsimpatičniji lik, pisac je nekrologa kojeg obiteljska tragedija navede da konačno ostvari svoje profesionalne potencijale.
Potpuno suprotno Arthuru, Hardy Benjamin, novinarka poslovnih vijesti, toliko je nesigurna u sebe po pitanju muškaraca da to seže do vrlo, vrlo iritantnih granica.
Herman Cohen šef je redakture koji smatra da radi s hrpom nepismenih idiota.
Marljivo ispravlja sve budalaštine svojih kolega novinara.
Uz Hermana upoznajemo vjerne čitatelje novina, koji se nisu okrenuli internetskim portalima u svrhu informiranja.
Doznajemo da su (iako ih je sve manje) čitatelji zahtjevniji no ikad, što, kad razmislite, s obzirom na kvalitetu novinarstva danas, itekako ima smisla.
"Na rubu mu stola stoji hrpa neotvorenih pisama uredniku.
Katkad mu se čini kao da se čitatelji samo žale.
Obično su starije dobi - vidi to po drhtavom škrabopisu i izražavanju ('Dragi gospodine, pretpostavljam da primate mnogo ovakvih pisama, no moram vam reći da sam konsterniran zbog...').
Treba priznati da čitateljstvo novina danas broji samo desetak tisuća osoba, ali bar su pasionirani.
I poštanske marke stižu sa svih strana svijeta, što ohrabruje.
(...) Čitatelji tvore neku vrstu bratstva koje se nikad ne sastaje, ujedinjeno voljenim i omrznutim imenima autora članaka, uprskanim komentarima ispod fotografija, veličanstvenim okvirima s ispravcima."
Kathleen Solson glavna je urednica.
Vrlo stereotipno, neurotična je i proračunata, pomalo i okrutna.
Kod drugih ljudi zanimljiva joj je samo korist koju od njih može izvući, a kada joj više nisu potrebni, odbacuje ih kao stare šlape.
Osobine možda i poželjne kod glavnih urednika...
Winston Cheung, honorarni dopisnik iz Kaira, mlad je i prije svega neiskusan.
Kroz Winstona, Rachman nam opisuje svaki početak u novinarstvu; bezglavo jurcanje amo-tamo u potrazi za pričom, uz veliku vjerojatnost da će vam ju netko na kraju preoteti.
Ruby Zaga usamljena je i depresivna redaktorica.
Svako Silvestrovo iznajmljuje hotelsku sobu u Rimu, praveći se da je strašno zaposlena i ugledna poslovna žena koju su nemilosrdni šefovi baš na Staru godinu poslali na put.
U depresivnoj samoći se, naravno, opija.
Craig Menzies uređuje informativnu rubriku.
Na posao dolazi prije svih, a odlazi zadnji.
Uz naporan poslovni život, kod kuće ga svaku večer čeka djevojka Annika koja se, malo je reći, dosađuje u Rimu.
Pitam se kako se netko može dosađivati u Rimu, no, kako saznajemo kroz Craigovo poglavlje, Annika ubrzo pronalazi zanimaciju u obliku temperamentnog Talijana.
Poglavlje koje me oborilo s nogu i koje sam, oduševljena, čitala dvaput, priča je o Ornelli De Monterecchi, dugogodišnjoj čitateljici naših neimenovanih novina.
Ornella je 1970-ih započela jedan iznimno čudan i pomalo ludi ritual.
Svaki dan čitala je novine od prve do posljednje stranice, gotovo kao knjigu.
Kako je takvo studiozno iščitavanje jednog izdanja novina vrlo teško izvesti u istom danu, Ornella je, normalno, kasnila za aktualnim događajima.
I to koliko!
"Nakon godine dana čitanja novina, kasnila je šest mjeseci.
Kad su se vratili u Rim 1980-ih, ona je ostala nasukana u kasnim sedamdesetima.
Kad je vani bila 1990., ona je upravo upoznavala predsjednika Reagana.
Kad su se avioni zaletjeli u Blizance, ona je gledala raspad Sovjetskog Saveza.
Danas je izvan njezina stana 18.
veljače 2007.
U stanu je datum i dalje 23.
travnja 1994."
Da je Rachman pisao knjigu samo o Ornelli, ne bih se uopće žalila.
Osoba koja istodobno i doslovno živi u sadašnjosti i prošlosti...
bilo bi to genijalno štivo! Svakako najzanimljiviji trenutak je onaj u kojem Ornella odlučuje svoj život ipak svesti na sada i ovdje.
U zadnja dva poglavlja, upoznajemo Abbey Pinnolu, (omraženu) šeficu financija te izdavača, mladog Olivera Otta.
Između svakog poglavlja, nalaze se kratki narativi, pisani u kurzivu, a koji su mahom vezani uz obitelj Ott, odnosno izdavače novina.
Cyrus ih je osnovao, njegov sin Boyd održavao na životu, a unuk Oliver ih je na koncu dokrajčio.
U tim kratkim narativima saznajemo zašto je Cyrus uopće osnovao novine, zašto baš u Rimu i zašto su od samog početka bile osuđene na propast.
Svako poglavlje može odlično funkcionirati kao priča za sebe, no kada se sve spoji u cjelinu, kao što je to Rachman majstorski učinio, vraćamo se na početak i apsolutno zaslužene hvalospjeve iz New York Timesa ovom mladom autoru.
"Imperfekcionisti" dobivaju i na vjerodostojnosti podatkom da je Rachman (1974.) diplomirani novinar s Columbia Universityja.
Uz to, iskustvo je kalio kao strani dopisnik za Associated Press u Rimu te kao urednik u International Herald Tribuneu u Parizu.
Baš zbog toga, mislim da je Rachman insajderski prikazao odnose u redakciji i sve boljke s kojima se danas bori pisano novinarstvo.
Bez obzira na relativnu starost knjige (Lumen izdavaštvo ju je u Hrvatskoj objavilo 2011.), višestruko se isplati iskopati je s polica knjižnica ili knjižara.
S jedne strane, knjiga je nošena kompleksnim likovima zbog kojih se smijete, hvatate za glavu ili im "krešete" sve po spisku.
S druge strane, kroz likove ćete nanovo upoznati novine i sve one koji su potrebni kako biste ujutro uz kavu bili adekvatno informirani o brojnim aktualnostima.
Naravno, pod uvjetom da vijesti ne "prelistavate" na smartphoneu ili računalu.
Prije svega, Rachmanov prvijenac preporučam vjernim ljubiteljima i čitateljima novina, kojima su one dnevni ritual i koji, dakako, i dalje nemaju ništa protiv zaprljanih prstiju nakon šuškavog prelistavanja medija starog više od 400 godina.
 
 
 
 
Andreï Makine
Knjiga kratkih vječnih ljubavi
Tanja Tolić
Živio marksizam-lenjinizam, vječno živa, stvaralačka i revolucionarna doktrina! Kraj se rečenice, sastavljene od ogromnih crvenih slova izlivenih u betonu na krovu tvornice, gubio u dimu koji je nepomično stajao iznad neimenovanog industrijskog mjesta, vjerojatno negdje u Sibiru.
Našeg je junaka, kojem ne znamo ime, ta doktrina oduševljavala; odrastao u sirotištu, lišen roditeljske ljubavi, ali pod skrbi drugova i drugarica koji žive u petoljetkama, maštao je o bijelom gradu, okupanom suncem, u kojem vlada bratstvo ljudi napokon lišeno svake mržnje, vidio je krcate trgovine iz kojih će stanovnici budućnosti odnositi samo ono što im je nužno potrebno… Tako je dječak sanjao komunizam.
No stvarnost će u nekadašnjem SSSR-u brzo razmontirati te dječje snove, slično kao i tribine koje su se podizale za razmetne prvomajske i oktobarske parade.
Lenjina će mumificirati, Staljina se odreći, od Brežnjeva na kraju, kad padne ta utopija koja se prostirala od Dalekog istoka do poljske granice, napraviti skulpturu u novootvorenom muzeju voštanih figura u Moskvi po uzoru na Muzej Grevin.
Andreï Makine, francuski pisac ruskih korijena koji je iz režima prebjegao u Pariz 1987.
godine i dobio politički azil, taj pad Berlinskog zida i sovjetskog bloka prati iz sasvim osobnog kuta - kroz sentimentalni odgoj.
Dobro je povući paralelu s Gustaveom Flaubertom i njegovim “prvim velikim romanom lutanja”, jer Makine o Francuskoj sanja i zbog nje se lomi još od djetinjstva, a i stoga što njegov najnoviji roman preveden na hrvatski jezik, “Knjiga kratkih vječnih ljubavi” (Disput, 2013.), doduše i fabulom i motivima drugačije nego u Flauberta, govori o “moralnoj povijesti ljudi moga naraštaja”.
U kratkom romanu od svega 130 stranica, Makine kroz osam poglavlja ispisuje posvetu ženama koje su mu - odnosno, njegovom imaginarnom junaku - obilježile život na sasvim osobit način.
Svaka nova ljubav donosila je novu spoznaju koja ga je sve više udaljavala od one vječno žive doktrine s početka ovoga teksta, a približavale ga sasvim novom uvjerenju - kako je jedina prava doktrina činjenica da se volimo.
Osam poglavlja zapravo funkcionira kao osam novela, ali ih ipak treba čitati redom, tim više što prvo i zadnje tvore svojevrsnu uokvirenu novelu, izazivajući nas na početku rečenicom: “Volio ju je… kako netko može biti voljen… samo negdje izvan ovog svijeta”, i završavajući tu enigmu poglavljem o Pjesniku koji je Bogu pomogao voljeti.
U “Sićušnoj manjini” upoznajemo Dmitria Ressa, revolucionara i protivnika režima koji je život proveo po zatvorima zbog ideala - možda samo Makineov alter-ego, no sve mi se više čini da je to najautentičniji dio njegova bića.
Da pojasnim, moram otići u digresiju.
Andreï Makine danas je ne samo francuska, nego i europska literarna zvijezda, što ima zahvaliti svom četvrtom romanu “Francuska oporuka” koji je 1995.
godine dobio dvije najprestižnije francuske književne nagrade: Goncourt i Médicis.
Bio je to presedan bez premca, ne samo zato što nitko prije nije za jedan roman iste godine dobio obje nagrade, nego i stoga što je Makine dotad bio objavio tri romana koja su mlako prošla, a objavio ih je na jedvite jade.
Francuski nakladnici nisu mu vjerovali da, kao Rus, tako dobro piše na francuskom, pa je u pokušaju da nađe izdavača čak i lagao da je riječ o prijevodima, iako originali na ruskom nisu postojali.
Oko njegova života u prvim godinama političkog azila u Francuskoj ispleteni su čitavi mitovi - jedno je vrijeme čak živio i kao beskućnik, spavao na groblju, bio na rubu neimaštine, gladan.
No… Kad danas Makine govori o tim godinama kaže da to uopće nije bilo tako strašno.
Skroman je čovjek, ne treba mu mnogo, od jednih instrukcija ruskog jezika mogao je, kaže, u to vrijeme živjeti tjedan dana.
Htio je, uostalom, samo pisati, odbijanje nakladnika nije ga moglo pokolebati - prepravljao bi svoje romane, pisao nove uvode, glumio da je prevoditelj, a ne pisac.
Što se njega tiče, on bi nastavio posvećeno pisati i da nije dobio ta priznanja.
Dapače, njegova strast za pisanjem je tolika da je svojevoljno, bez neke očite muke, odlučio da se nikad neće oženiti, nikada imati djecu, pa je i sada, u 56.
godini života, samac.
Kaže da i veza i djeca zahtijevaju podjednaku strast kao i pisanje, a da on nikoga ne želi učiniti robom svoje potrebe za riječima.
Dakle, taj ćudljivi, neobični Makine, u trenutku kad je već zvijezda bez premca, odlučuje 2001.
godine početi, paralelno, pisati i pod pseudonimom Gabriel Osmonde.
Napisao je četiri knjige, zadnju 2011.
godine, i u travnju te iste godine konačno je razotkriveno da je upravo on autor romana koji se tematski bave okrutnošću svijeta i ljudskom potragom za transcedencijom.
Makine je šutio deset godina! Dok su francuski mediji nagađali nije li taj tajanstveni i oštri kritičar zapravo neki umirovljeni političar, Makine je uživao u tome što je stvorio nepoznatog autora koji ničim nije bio povezan s tim literarnim i društvenim šušurom.
“Razotkrio” ga je znanstvenik koji je javno objavio kako je Osmonde, očito, inspiraciju za roman “20.000 femmes dans la vie d’un homme” (Dvadeset tisuća žena u životu jednog muškarca) očito potražio u “Francuskoj oporuci”.
Makine, što će drugo, priznao je da je on i jedan i drugi.
Vratimo se na Ressa, buntovnika i pjesnika, koji će se pokazati ključnim za ovu kratku, zapravo nimalo sentimentalnu knjigu.
Ress je prvi put u zatvoru završio jer je sovjetske funkcionare na prvomajskim tribinama nacrtao sa svinjskim glavama, odnosno izveo tzv.
“posvinjavanje”, gotovo banalno aludirajući kako se i sovjetski narod komunizmom zapravo pretvara u stado.
Taj neumoljivi, tvrdi Ress ljude dijeli u tri skupine - osim u stado, još u podrugljivce i buntovnike.
No, tu je i “sićušna manjina”, četvrta skupina koju bih ja nazvala “hvatačima ljepote”: to su oni koji su svjesni da se režimi, ionako, zapravo nikad ne mogu pobijediti, jer u osnovi nema razlike između polariziranih kapitalizma i komunizma, zato što ljudska priroda, s koje god strane ideologije bila, u svom karakteru, u većini, uvijek ima nešto od stada, makar težnju za (organiziranom) strukturom.
“Hvatači ljepote”, odnosno “mudri ljudi”, kako ih naziva Ress, oni su koji u običnom krajoliku, makar i u Sibiru, mogu prepoznati uzorak sklada - u snijegu koji pada, svjetiljci koja se upalila na prozoru, mirisu drva koje gori.
Upravo to čini Makine u svom romanu “Knjiga kratkih vječnih ljubavi”, pa njegov sentimentalni odgoj, kako roman odmiče, poprima sasvim novo značenje.
“Naša je kobna pogreška što tražimo trajne rajeve.
Zadovoljstva koja se ne troše, trajne privrženosti, nježnosti koje imaju vitalnost lijana: drvo umire, ali njihove isprepletene stabljike nastavljaju se zelenjeti.
Zbog te opsjednutosti trajanjem propuštamo tolike kratkotrajne rajeve, jedine kojima se možemo približiti tijekom svog munjevitog smrtničkog putovanja.
Njihov sjaj često se pojavljuje na tako skromnim i prolaznim mjestima da se tu odbijamo zaustaviti.
Radije svoje snove gradimo od granitnih blokova desetljeća.
Vjerujemo da ćemo biti dugovječni poput kipova”, piše u četvrtom poglavlju “Vječno živa doktrina”.
Prva Makinekova žena koju ćemo upoznati je Kira, djevojčica iz sirotišta koja toliko žudi za individualnim identitetom u kolektivnom društvu, da odbija nositi sivu kapu i nabavlju crvenu, zbog čega je druga djeca nazivaju Crvenkapicom.
Druga je sasvim nepoznata djevojka, koju će sresti na razmontiranim tribinama, s izrazom boli i vedrine na licu dok čita pismo poginulog zaručnika podmorničara - ona će ga temeljito osloboditi simbola.
Potom je tu žena koja je vidjela Lenjina, Aleksandra Guerdt, iako je Makineov junak zapravo nikad neće upoznati, no mnogo više - tu je djevojčica Maja koja će ga naučiti čitati riječi ispisane mlijekom i zauvijek mu srušiti iluzije o Lenjinu.
Slijedi djevojka u kućnoj haljini, od petnaest godina, s kojom će iskusiti prvi od kratkotrajnih rajeva, iako je to po svemu bila platonska ljubav; koja će ga naučiti kako je - jedina prava doktrina činjenica da se volimo i kako otpor režimu može biti mnogo učinkovitiji, i trajniji, ako se ne provodi oružjem, revolucijom ili bijesom, nego činjenicom vedre ravnodušnosti “prema ružnoći i neotesanosti svijeta”, upornosti da se bude sretan na krajnje žalosnom mjestu.
S jednom Moskovljankom će bjesniti na Brežnjeva, zbog kojeg parovi nisu smjeli u hotelsku sobu; zbog glumca Patricka Dewaerea prvi će put poželjeti pobjeći u Francusku gdje uzbuđeni parovi samo dobiju ključ na recepciji, bez da se prije toga moraju identificirati tajnoj službi.
Potom je tu ljepotica koju će ljubiti onog dana kad će naletjeti na prijatelja iz djetinjstva, Jorku.
On će mu, a ne ljepotica na visokim potpeticama, pokloniti možda najistinskiji od svih ljubavnih trenutaka koji je proživio.
Kira, “crvenkapica”, koja voli drugog čovjeka, odvest će ga u “uzorni jabučnjak”, trijumf kolektivističke poljoprivrede, voćnjak velik šesnaest kilometara s dvadeset i dva, predivan i sterilan jer se “nijedna pčela ne želi trapiti deset kilometara da bi doletjela do središta ove lude plantaže”.
No, naš junak - sada već identificiran kao bivši vojnik koji je doživio pad helikoptera u Afganistanu i preživio teške opekline - gorljivo objašnjava Kiri kako “u kraljevstvu nekorisnog voćnjaka (…) sazorit će jabuka, jedna jedina, iznimka u prirodnoj logici, plod koji će nas čekati i koji će imati okus kakav još nitko na ovoj zemlji kušao nije”.
Na kraju se opet vraćamo Ressu, revolucionaru kojeg smo ostavili kao čovjeka “koji nije imao prilike biti voljen”, da bi  se pretvorio u čovjeka koji je volio onako kako se može voljeti “samo negdje izvan ovog svijeta”.
Da, Makineov sentimentalni odgoj govori (i) o ljubavi prema ženama - iako su one bile kratke, ono što su ga naučile ostalo je u njemu za vječnost.
Kratkotrajni rajevi ipak nam mogu podariti trajnost, ustrajniju i od povijesti, i od granitnih blokova desetljeća, i od dugovječnih kipova.
Makinea, potpuno opravdano, nazivaju nasljednikom Stendhala, Tolstoja i Prousta.
Čitati, mnogo puta, dok vam uhvaćena ljepota ne uraste u tijelo.
 
 
 
Cody McClain Brown
Propuh, papuče i punica
Dora Kršul
Nakon tri semestra potpuno promašenih, dosadnih i suhoparnih predavanja (i profesora) engleskog jezika na zagrebačkom Fakultetu političkih znanosti, u silabusu za četvrti semestar pojavilo se novo ime.
Cody McClain Brown.
Hm...
Tko je sad pak on? U svakom slučaju, zaključili smo da sigurno neće biti gore od onog u čemu smo imali priliku "uživati" u prethodnim semestrima.
Ajde, bar je stranac, razmišljali smo.
Već samo to bi trebalo biti dovoljno zanimljivo da nas održi budnima na tim, do tada, beskrajno dosadnim predavanjima.
Onda je netko pametan od kolega proguglao tog tipa, Codyja McNešto Nešto i...
BUM!!! Ispostavilo se da čovjek piše bolesno dobar blog, medijima je beskrajno interesantan i stalno trabunja nešto o punici i hrvatskom ispijanju kava! Oboružani znanjem o novom profesoru, početak predavanja ovaj se put očekivao s velikim zanimanjem.
Ono što je uslijedilo, pa...
mislim da je nadmašilo sva naša očekivanja! Konačno smo se veselili tom engleskom, zbog simpatičnog Amera s hipsterskim cvikicama, koji se, uz odličnu nastavu, brinuo da nam nije PROPUH u učionici.
What the fuck, kakav sad propuh!? Vrlo brzo smo naučili da su propuh, punica, papuče, kava, susjedi, Split i Zagreb prirodni diskurs ovog kul tipa.
Sorry, SPLITSKOG ZETA!
Ako živite u Hrvatskoj (čak ne i nužno u Hrvatskoj), imate pristup internetu i...
pa, jednostavno niste izolirani od vanjskog svijeta, sigurno ste naišli na Zablogreb i pritom se dobro nasmijali.
Codyjeva zapažanja svih mogućih (i nemogućih) kulturoloških razlika između Amerike i Hrvatske postala su apsolutni hit.
Toliki hit da se dogodilo ovo: "A onda se u veljači dogodilo ono što znači vrhunac karijere svakog blogera.
Postali smo BROJ JEDAN na GOOGLEU! Ako biste guglali 'propuh', Zablogreb bi bio na prvome mjestu! To!".
No, vratimo se na sam početak.
Što je jednog Oklahomca dovelo baš u Hrvatsku? "Svoju sam suprugu upoznao jedne noći u provincijalnom mjestašcu u Oklahomi.
Mislio sam da je iz Rusije.
Slučajno je to bila jedna od najhladnijih noći godine, a naša večernja nastava iz komparativne politologije upravo je završila.
Dok sam kao i ostali studenti žurio prema svom autu, pogledom sam pratio Vanu koja je odlazila u studenu daljinu, hodajući preko kampusa prema domovima gdje su živjeli svi inozemni studenti.
Vidjelo se da je iz Europe: visoka i vitka, tvorila je elegantnu, titravu sjenu.
Ruku zabijenih u džepove i pognute glave, uvojcima duge kose stvarala je aureole pod uličnom rasvjetom.
Čak su joj i koraci na neki način odisali profinjenošću kakve nije bilo u trapavom gaženju nas Oklahomaca na putu prema parkiralištu."
Ispostavilo se da Vana nije bila iz Rusije, već iz Hrvatske (koja također NIJE u Rusiji) i to iz "najlipšeg grada na svitu" - Splita.
Kako to obično biva, ljubav ga je odvela, tj.
dovela u drugu, potpuno stranu zemlju, dapače, na drugi kontinent.
Lijepa se ljubavna priča razvijala dalje, Cody se oženio profinjenom Splićankom i počeo živjeti u Hrvatskoj.
"I tako smo jednog vikenda našli malo vremena nasamo i, je li, znate već kako to ide (ako ne, možda bolje da odete na tečaj iz biologije, ili malo proučite tu temu na internetu).
U svakom slučaju, nakon devet mjeseci predivna se Sara rodila u Splitu jednog prekrasnog jutra u veljači, jer gotovo je svako jutro u Splitu prekrasno, ČAK i u VELJAČI."
Naravno, uz brak i dijete s Hrvaticom, Cody je dobio i hrvatsku punicu, koja se danas nalazi u nekim potpuno mitskim i legendarnim sferama.
Neću puno pojašnjavati, prepustit ću riječ najvećem obožavatelju punice kojeg su ovi prostori ikada vidjeli!
"Kao što ti diler uvali drogu da se navučeš, punica uvaljuje gostoljubivost da u tebi stvori onu ovisnost kakvu ionako već zamišlja da imaš.
To je proročanstvo koje samo sebe ispunjava.
Možeš se odupirati, možeš se uvjeravati da problem za tebe ne postoji, da možeš odustati u bilo kojem trenutku i da je ona samo ljubazna, ali u tom trenutku je već prekasno.
Potpao si pod njezinu moć.
Ako si ikada imao imalo samostalnosti, pa, stari moj, davno si je izgubio.
Ipak, prvi korak u nadilaženju problema je priznati da ga imaš.
Zato izgovorite te riječi sa mnom: 'Zovem se Cody i ovisan sam o punici.' A ona upravo to i želi." Jednostavno je, to rade sve mame, punice i bake, one brinu o SVIM potrebama svojih najmilijih.
("Mislim ono, rođena me mater nije pitala ni što jedem ni koliko sam pojeo otkako mi je bilo devet godina.
No moj dnevni unos kalorija u Hrvatskoj je postao dnevni predmet prijepora.")
Osim mitske punice (trebali bismo ju pisati velikim P), tu su i druga Codyjeva zapažanja nas osebujnih Hrvata.
Jeste li ikada razmišljali zašto po kući nosite papuče? Jeste li ikada uopće doveli u pitanje mamin ili bakin autoritet koji proizlazi iz unezvjerenog povika: "Di su ti papuče, ne hodaj bos/a!!! Razbolit ćeš se!"? Zatvarate li prozore kad nastane propuh? Naravno da zatvarate i to se jednostavno po-dra-zu-mi-je-va! Kad ste zadnji put sjedili s prijateljem na kavi manje od sat vremena? Sigurno ne pamtite! Jučer ste vjerojatno stajali u nekom redu za NEŠTO jer mi, u Hrvatskoj, za SVE čekamo u jebenim redovima.
Sve one dijelove naše kulture koji su simpatični i OK, poput dugih i trajnih prijateljstava, ispijanja kava, ručka kao vezivnog tkiva svake obitelji, njih niti ne zamjećujemo! Da, oni imaju ogromnu važnost u našim životima, ali nam se podrazumijevaju, prirodni su nam.
S druge strane, one dijelovi naše kulture koji nisu OK, poput nepotizma i vječnog čekanja u redovima, e pa njih smo itekako svjesni.
Upravo zato, predivno je vidjeti da je netko ugledao, osvijestio i "stavio na papir" i one dijelove naše kulture i mentaliteta koji su zakon! I uopće nije neobično što je to učinio jedan stranac (koji, by the way, to više nije, ipak se radi o hrvatskom zetu!).
Cody nas je "pročitao" kao nitko dosad i ukazao nam na naše predivne i one malo manje divne strane.
Uz sve to, učinio je to na tako zabavan i, vrlo često, urnebesno smiješan način!
"Propuh, papuče i punica", Codyjev prvijenac u izdanju Algoritma, logični je nastavak njegovih priča s megapopularnog bloga Zablogreb.
U knjizi je predivno zaokružena priča o Codyjevom upoznavanju i saživljavanju s hrvatskom kulturom.
Kad sam prije mjesec i pol intervjuirala Codyja za svoj studentski projekt, rekao mi je kako nije ovdje da bi mijenjao Hrvatsku.
"Molim vas, pijte kavu satima, nemojte prestati to raditi! Toliko je aspekata hrvatske kulture koji su mi predivni!"
Danas i Cody ide NA kavu, a espresso mu potraje i dulje od dvije minute! No, u početku je imao priličnih problema s navikavanjem na hrvatski koncept KAVE.
"I tako su mi poslužili tu majušnu, liliputsku kavicu koju sam ispio za, o, recimo, pet minuta (prije bih rekao za dvije).
Zatim sam pogledao oko sebe i primijetio da su šalice svima ostalima pune, pa sam pomislio: Jao meni, ovo će potrajati.
I potrajalo je.
Kava u Hrvatskoj ima manje veze s dotičnom kavom, a više s druženjem.
Samo sam tako sjedio, a svi su pričali, pričali, pričali.
Kad je napokon završilo, bio sam tako umoran da mi je trebala...
još jedna...
NEGO ŠTO...
kava! Sada, nakon mnogo godina, shvaćam da su odlasci na kavu u Hrvatskoj jedna od onih stvari po kojima se ova zemlja razlikuje od svih ostalih u kojima sam ikada živio.
To je ujedno i jedan od najugodnijih vidova ovdašnjeg života."
U epilogu knjige, opisan je puničin odlazak u Ameriku, a to, vjerujte mi, nikako ne želite propustiti! Kako je prošao sudar dvaju svijetova, neću vam otkriti, već vas potičem da što prije zavirite u knjigu.
Cody danas sa suprugom i kćerkom živi u Zagrebu, a kako kaže, punica ih redovito posjećuje.
Osim Zablogreba, piše i tjedni prilog "Love Croatia" za Glas Hrvatske na HRT-u.
Od prije par dana, STALNO je zaposlen na Fakultetu političkih znanosti u Zagrebu kao nastavnik engleskog jezika.
(Jedan razlog više u korist FPZG-a za sve buduće maturante!)
Ako ste u potrazi za literaturom koja će vas nasmijati, dirnuti do suza, a zatim rasplakati od smijeha, "Propuh, papuče i punica" vaša je adresa.
Letjet ćete kroz stranice kao nikad prije, uz povremene uzvike: "Ajmee, da, to je ovdje stvarno tako!" Ako više volite čitati na engleskom, ne brinite! Algoritam je objavio i izdanje na engleskom jeziku, s naslovom "Chasing a Croatian Girl".
Cijena je ista, kao i format, uvez i cover.
Kad sam pričala s Codyjem za već spomenuti studentski projekt, rekao mi je da bi se u budućnosti volio vidjeti kao autor nekoliko knjiga i kao stalno zaposleni profesor na fakultetu.
Mjesec i nešto sitno dana kasnije, Cody je dobio stalni posao, a njegov prvijenac nalazi se na policama knjižara.
Snovi se ostvaruju, pa čak i u Hrvatskoj!



 
 
Zrinka Pavlić
Imaš vatre?
Iva Ušćumlić Gretić
Postoje knjige koje počneš čitati tek tako - upravo si bio na promociji spisateljice koju poznaješ već više od deset godina i koja generalno piše tako da zahvaljuješ svim svecima što se nisi primio pisanja kratkih priča jer bi vjerojatno bacio sve niz rijeku - pa si znatiželjan što je unutra i nakon prve rečenice nekako nastaviš čitati dalje i u sljedećem trenutku je dva ujutro, knjiga je gotova, ali samo ćeš se još vratiti na onu priču o kršćanskom misionaru, ili na onaj dnevnik pušenja jer je tako prokleto dobro napisan...
"Imaš vatre?", treća zbirka priča Zrinke Pavlić upravo je takva knjiga.
Iako znam iz ranijih zbirki koliko je vješta s riječima i koliko je pažnje utkano u svaku rečenicu, ova me iznenadila i zaokupila, ne samo zato što sa cigaretama i sama već više od dvadeset godina imam odnos ljubavi, mržnje i dramatičnog prekidanja pa još dramatičnijeg vraćanja, pa me zanimalo kakve su to priče nastale iz - da se poslužim Zrinkinim riječima s korica - "vlastitih brutalnih obračuna s nikotinskom ovisnošću".

Zaokupila me jer su priče povezane i zapravo "Imaš vatre?" može mirne duše figurirati kao - i neka me isprave književnoteorijski vještiji od mene - roman u punom smislu te riječi.
I ne, ne pišem to samo zato što su zbirke priča u nas nepravedno i bezrazložno gurnute u drugi plan, već zato što su unutar ove zbirke, ove knjige, one povezane na toliko razina da na kraju tvore cjelovitu sliku.
A ta je slika poput kaleidoskopa - možete čitati svaku od priča zasebno i nećete izgubiti ništa od ljepote i vještine kojom su napisane, možete ih čitati redom kojim ih je Zrinka složila - s dobrim razlogom! - a možete se poigrati kao što sam se ja u jednom trenu, pa sam ih išla čitati onim redom koji mi je najjasnije povezivao tragove koje je ostavila.


Na trenutke me "Imaš vatre?" podsjetila na predivnu knjigu Davida Mitchella "Atlas oblaka".
Ne tematski, čak niti stilski, već u tom povezivanju naizgled nepovezivog, u mijenjanju očišta kako bi se razjasnili odnosi među likovima (što postane jasno tek priču, dvije, tri kasnije), u slaganju kockica, u pričanju jedne priče na različite načine.
A u svih pet priča ponavlja se priča o ljudskosti, bez moraliziranja, piščevog dociranja ili osuđivanja, ali s mnogo razumijevanja i blagosti prema likovima koji su u nekoliko vještih poteza odjednom živi pred očima čitatelja.
I ponavlja se to - gotovo neprimjetno - tiho odbrojavanje, to vječno tik-tak, tik-tak, našeg ljudskog sata.
U jednoj se priči taj sat i materijalizira u malo drugačijem kontekstu, ali na pravom mjestu da podcrta ono što suptilno odjekuje svim pričama.


Ali ima dio kojih bih voljela istaknuti jer predivno jednostavno - i vrlo direktno - sumira našu stvarnost i osjećaj klaustrofobije koji je ponekad stvarno dominantan u zemlji u kojoj živimo:

"U ovoj je zemlji sve zbijeno! Svi sve znaju, svatko je nekome nešto, svi su nekome tvome jebali mater i ti si svakome nešto u rodu.
Svaki je kurac s ćaćom nekog drugog kurca bio u ratu, bolnici ili na moru, svatko svakome viri u želudac, dupe i krvna zrnca, svi znaju s kim si jučer popio pivo i svaka će te bivša cura kad-tad pronaći preko čorbine čorbe jetrve! Ti misliš da je ovo nevjerojatno.
Zajebo si se, stari.
To je ovdje redovno stanje.
Nitko ni od koga ne može pobjeći.

-	Joj dobro, Đo - uzdahnuo sam.
- Malo pretjeruješ.
-	Ne pretjerujem, buraz - zamahnuo je rukom i zavitlao opušak preko krovova pod balkonom.
- Ovdje će se na kraju pokazati da je svatko svakome nekoga ubio."

Tražite li ovog ljeta knjigu kojoj ćete dati priliku, neka to bude "Imaš vatre?".
Doista je pravi užitak čitati nekog toliko vještog s riječima, nekog tko priču sastavlja tako vješto da se ponekad čitatelj osjeća kao da taj imaginarni svijet promatra kroz oko kamere ("Sava pod Sljemenom"), a ponekad kao da je i sam dio priče ("Kad Isus kaže da te voli" priča je, na primjer, tijekom koje sam, čitajući, osjećala kao da sam i sama dio tog sprovoda).
I jedini prigovor koji imam, prigovor je koji mogu dati svoj sjajnoj literaturi koja mi dopadne šaka - želim da je knjiga veća, da traje duže, da ima još barem priču - dvije - deset više.
 
 
 
 
Zoran Ferić
Djeca Patrasa
Lidija Deduš
Gdje je granica ljubavi i imali je uopće? Može li se ljubav razlikovati od sažaljenja i kako odrediti kad je riječ o ljubavi, a kad o zaluđenosti? Što se događa muškarcima kad uđu u klimakterij, i "boluju" li oni od njega uopće, ili starenjem samo pokušavaju opravdati ludost koja ih obuzima pred sviješću o bespoštednom prolasku života?
Stanislav Bernstein sredovječni je profesor u krizi braka, godina, života.
Njegova priča ne razlikuje se mnogo od priče prosječnog hrvatskog građanina: vikend druženja uz alkohol i prijatelje sa sličnim životnim situacijama, brak bez djece, bez razumijevanja, podugo već i bez ljubavi; ispraznost svakodnevice i nemotivirajuća radna okolina.

Kad se sa suprugom Ines preseli u kuću svojih roditelja, u čijem susjedstvu nakon mnogo godina ponovo susreće Almira, prijatelja iz škole čija sedamnaestogodišnja kći nakon prometne nesreće biva zatočena u invalidskim kolicima, stvari će se za njega početi rasplitati u neobičnom smjeru.
Na izletu koji iniciraju njegova i Almirova supruga, Stanislav će susresti Marinu, svoju sedamnaestogodišnju učenicu koja boluje od multiple skleroze, i onako kako svaki čovjek u životu ima osobu koja će promijeniti njegov život, tako će Marina promijeniti Stanislavov.
U braku s Ines stvari već dugo ne funkcioniraju.
Komunikacija je s godinama oslabila, seks se sveo na povremene pokušaje proširivanja obitelji, a Ines, koja naizgled još drži sve konce u rukama, skriva tajnu iz života koji je prethodio braku sa Stanislavom.

Spletom okolnosti, Stanislav počinje sumnjati da ga žena vara, i to mu daje "alibi" da i sam odluta u susjedov kupus.
Maštajući o Marini, učinit će stvari koje muškarac njegovih godina nikada ne bi učinio.
Jesu li one ispravne, ili ne - stvar je individualne prosudbe čitatelja.
Zoran Ferić ovim je romanom pokazao vrhunsko pripovjedačko umijeće.
Fabularno, svakom novom stranicom uvlači čitatelja dublje u radnju, postavljajući istovremeno pred njega i moralnu dvojbu: koliko je ispravno (ne) iskoristiti seksualnu osviještenost tinejdžera? Gdje je crta koju treba povući u odnosu spram seksualnosti? Koliko "nepošten" mora biti muškarac da bi izigrao tradicionalne obiteljske vrijednosti i upustio se ne samo u "skok preko plota", nego u voćnjak čije voće još nije niti dozrijelo?
Međutim, ono što je cijeloj knjizi nakon čitanja umanjilo vrijednost jest nedostatak emocije i rastući suspens koji završava u slijepoj ulici.
Kao da je pisac želio šokirati publiku prije negoli mu dozvoli da odluči tko je negativac i na čijoj je strani.
Pripovijedajući priču (bez sumnje, majstorski, uz mnoštvo stilskih i jezičnih doskočica), kao da je zaboravio uvući se u glavu svojih protagonista i proanalizirati njihovu psihopatologiju.
Opisujući ljubav, kao da je zaboravio kako je to kad je čovjek osjeća.
"Djeca Patrasa" idealno je štivo za predstojeće plažne dane.
Ne zamara i ne zahtijeva preveliku koncentraciju, već u svojoj jednostavnosti opušta i zabavlja.
Provjerite!



 
 
David Michie
Dalaj lamina mačka
Nataša Ozmec
Volite li knjige o Dalaj lami, njegovom životu i radu? Zanima li vas kako izgleda svakodnevica u budističkom "kućanstvu", kako i gdje živi Dalaj lama, njegove aktivnosti, suradnici i raspored? Privlači vas budizam i volite čitati o njemu? Smatrate se budistom ili biste to voljeli postati? Želite li usvajati budistička učenja, znanja i spoznaje i primjenjivati ih u svakodnevnom životu? Volite li mačke? Ako je odgovor na bilo koje od ovih pitanja potvrdan, voljet ćete ovu knjigu.
Dapače, vjerojatno će vas oduševiti.
David Michie, autor nekoliko bestselera o budizmu (između ostalog zgodnog "Budizma za prezaposlene" koji je svojedobno također bio preveden na hrvatski jezik), rođen u Zimbabveu, živio u Južnoj Africi, Londonu i Australiji, uspio je napraviti neodoljivi amalgam upravo toga: roman, naime, piše, u prvom licu, ni manje ni više, nego Dalaj lamina mačka!

Postoji li biće koje bi u domu moglo biti intimnije, pouzdanije, neprimjetnije i prijemčivije? Može li itko drugi sjesti u Dalaj lamino krilo i presti, a već trenutak kasnije odlutati na ulicu u potrazi za pustolovinom? Može li itko drugi nesmetano ući u baš svaku prostoriju i dobiti zbog toga više odobravanja, maženja i laske nego prijekora i ljutnje?
I tako je Michie mački prepustio da nas vodi kroz Dalaj lamino kućanstvo, iz svoje mačje vizure, pa smo ne samo dobili uvid u to kako manje-više Dalaj lama provodi dan, nego smo privilegirani čuti i mnoge njegove razgovore, s osobljem, redovnicima i raznoraznim gostima i posjetiteljima, od kojih se neki i izrijekom spominju (kao veliki učitelj Thich Nhat Hanh), a nekima identitet možete naslutiti pratite li Dalaj lamine aktivnosti i prijateljstva.
U svakom od dvanaest poglavlja neminovno nešto naučimo, ili se bar podsjetimo na neko od temeljnih budističkih učenja, najčešće s osmijehom na licu.
Jer, "dobivati lekcije" od jedne mace, i uspoređivati se s njom, nije možda uobičajeno, ali zapravo je vrlo slatko i vjerojatno ne postoji osoba koja bi to shvatila kao prijekor.
Ako i mačke imaju takve slabosti...

Ukratko, knjiga idealna za poklon, plažu, tramvaj, ponovno prečitavanje kojeg odlomka...
Topla, duhovita i toliko jednostavna da bi je mogli čitati i zavoljeti i tinejdžeri.
Ako pak niste među gore navedenom skupinom znatiželjnika i/ili ljubitelja budizma i mačaka, vjerojatnije je da vas ova knjiga -  iako ćete je možda smatrati simpatičnom i šarmantnom - neće oboriti s nogu, a danu ocjenu više nego vjerojatno smatrat ćete pretjeranom.
No, ako vam ne idu na živce knjige koje vas potiču na samopromatranje i promjenu, zasigurno ćete uživati - a možda će vas i bocnuti ili pokrenuti - mudrim citatima, lijepim mislima i plemenitim načelima budizma.
Kao, na primjer, Buddhine riječi: "Misao se očituje u svijetu; riječ se očituje kao djelo; djelo prerasta u naviku, a navika se utvrđuje u karakter.
Stoga pažljivo promatrajte misao i njezin put te dopustite da proizlazi iz ljubavi potekle iz brižnosti za sva živa bića...
Kao što sjena slijedi tijelo, kako razmišljamo, takvi postajemo."



 
 
Joseph O'Connor
Svjetlo za duhove
Ilina Cenov
London, jesen, 1952.
godine.
Ostarjela i osiromašena glumica Molly Allgood (umjetničkog imena Maire O'Neil) prebire po svojim sjećanjima.
Ni sama ne zna kako je to moguće, ali već joj je punih 65 godina.
Nezahvalno životno doba za jednu glumicu.
Posla nema, samim time ni prihoda.
Molly životari u svom hladnom sobičku.
Doslovno nema što jesti.
Jedina joj je utjeha jeftin džin, kojim tone u "izmaglicu mamurluka".
Usamljena glumica prisjeća se svoje ljubavne priče s Edmundom Johnom Millingtonom Syngeom, svjetski poznatim irskim dramatičarem.
Synge i Molly bili su po svemu različiti.
Njihovo porijeklo, njihova vjera, njegova bolest i godine, a na kraju i njegova prerana smrt.
U doba Mollyne mladosti, i njihove beskrajne ljubavi, tih 16 godina razlike među njima činilo se nesavladivom preprekom.
Ali, s vremenskim odmakom od gotovo 50 godina, više ništa nije važno, a ponajmanje godine.
"Što su godine? Tlapnje.
Mrlje od tinte na kalendaru."
Molly nas u svojim sjećanjima vraća u Dublin 1908.
godine, u vrijeme cvjetanja irskog teatra.
Synge, Yeats, Alberta Gregory i poznato kazalište Abbey.
Vrijeme kreativnosti, umjetničkog stvaralaštva, kontroverznih tekstova i još kontroverznijih kazališnih komada.
To je vrijeme buđenja ljubavi Molly i Syngea.
Ona ponovno emotivno proživljava sve uspomene na tu prekratku ljubavnu vezu, na njihov buran odnos, svađe i pomirbe.
Prisjeća se svojih glumačkih i Syngovih dramaturških uspjeha.
Njihova ionako teška i osebujna ljubavna veza, njihov "sitni trenutak iz Tolstoja", bila je dodatno opterećena neodobravanjem suradnika, prijatelja, obitelji, ali i irskog establišmenta.
Konzervativno irsko društvo smatralo je da će "ljudi poput Syngea i njegove drolje iz jeftine stambene četvrti uvijek prodati svoju zemlju osvajaču.
Ponekad za novac, drugi puta za moć: ovoga puta za slinu što je, hihoćući se u kazalištu, gospodar lena briše s gubice".
Irski pisac Jospeh O'Connor u svom sjajnom romanu "Svjetlo za duhove" opisao je i sažeo jedno vrlo zanimljivo razdoblje irskog teatra, kroz ljubavnu priču slavnog irskog dramatičara J.
M.
Syngea i irske glumice Molly Allgood.
Sam se pisac, međutim, ograđuje od istinitosti svega što je napisao, te kaže kako je riječ o književnom djelu, "koje si u pogledu činjenica često uzima silnu slobodu", te da bi ga pojedini biografi Syngea i Molly možda poželjeli i "prebiti štihačom".
Kako god bilo, ne uzimajući za strogi povijesni fakt sve što je O'Connor napisao, ovdje je riječ o vrlo neobičnom, posebnom i drugačijem romanu.
Iz više razloga.
Ono što prvo određuje ovaj roman, već nakon nekoliko pročitanih redaka, jest pisanje u drugom licu jednine.
To će vam, garantiram, biti i užasan problem sljedećih dvadesetak stranica i moguće izgovor da zaklopite ovaj roman i šutnete ga na najvišu policu.
Ali nemojte to učiniti.
Nakon dvadesetak stranica, odnosno kad se "probije" to izuzetno neobično i pomalo artificijelno pisanje, pred čitateljem se otvara izniman literarni doživljaj.
Čitatelj odjednom shvaća zašto O'Connor piše u drugom licu jednine (a to i sam pisac pojašnjava u jednom intervjuu).
Naime, riječ je o Mollynim sjećanjima, o njezinom obraćanju samoj sebi.
I zaista, kad pomislim na način kako razgovaram sama sa sobom (a to činim vrlo često), uvijek se obraćam sebi u drugom licu jednine.
Poznato? Pisac je definitivno riskirao s tim neobičnim načinom pisanja, ali time je dobio izuzetnu i nenadmašnu uvjerljivost.
Ovaj roman je posve netradicionalan.
Njegova struktura, s obzirom da je riječ o sjećanjima jedne usamljene i konstantno supijane glumice, pomalo je kaotična.
Pisac ne pridaje ni malo važnosti vremenskom kontinuitetu.
Kako lete Mollyna sjećanja (a znamo da se sjećanja ne mogu kontrolirati, i da gotovo uvijek preskačemo događaje, prema nekom principu asocijacija), tako i čitatelj "leti" kroz prostor i vrijeme.
Jasno je što se točno događa i zašto, te o kojem je vremenu i mjestu riječ, ali se radnja čitatelju ne otvara po nekom "očekivanom" redoslijedu.
Osobno, to me nije nimalo smetalo, jer je O'Connor na uštrb tradicionalnosti i možebitne predvidljivosti, dobio uvjerljivost i neku novu dinamiku opće poznatih događaja, barem Ircima.
Likovi u Mollynim sjećanjima žive i ona nema potrebu potanko ih opisivati, jer su oni sastavni dio njezina života.
Bez obzira na to, čitatelju se čine intimno poznata.
Kako se probijamo kroz stranice, neprestano nas prati osjećaj kako o njima znamo sve više i više.
Ulazeći u dubok unutarnji svijet jedne glumice, u njezin buran i kaotičan život i karijeru, pisac nas zbližava ne samo s Molly, već i s ljudima koje je sretala kroz život.
Tako nam je savršeno jasno da je za Molly Synge bio ljubav njezina života.
Isto tako znamo da je za Syngea, ona bila njegova (jedina) muza.
Saznajemo još štošta.
Otkrivamo Syngeovu neurotičnost i ljubomoru, saznajemo da je bio glasan (zamišljam ga kao velikog, glasnog tenora).
Saznajemo i da je bio genij, ali kako to s genijima najčešće biva, i vrlo čudan čovjek, zatvoren u nekom svom osebujnom svijetu, u koji Molly nije uvijek imala pristup.
Saznajemo i to da su njih dvoje intenzivno živjeli svoju ljubav, usprkos svim razlikama i kritikama.
Ipak, Mollyina očekivanja od te veze ostala su neispunjena.
Naime, Synge se nikada nije uspio suprotstaviti svojoj dominantnoj i strogoj majci, koja je za svog sina imala planove, bitno drugačije od životnog zajedništva s glumicom iz siromašne četvrti.
Synge je imao još jednu omraženu životnu suputnicu, Mollynu suparnicu, koja se nije nikada odvajala od njega.
Bila je to njegova bolest, od koje je naposlijetku i umro u 37.
godini.
Molly se kasnije udala, rodila dvoje djece, sin joj je poginuo u Drugom svjetskom ratu, ali ne saznajemo nikakvih detalja o tom dijelu njezina života.
Sudeći po Mollynoj usamljenosti i napuštenosti i njezinoj dugogodišnjoj alkoholiziranosti, možemo samo pretpostaviti da poslije Syngea nije ostvarila veće umjetničke uspjehe niti potpunu obiteljsku sreću.
"Svjetlo za duhove" prvenstveno je roman atmosfere.
Vrlo intiman i duboko introspektivan, daje nam uvid u emocije i život jedne žene.
Roman uvlači čitatelja magnetskom snagom u svoje stranice, u svu melankoliju i žudnju, svu tugu i sjetu žene, koja podvlači crtu pod račune svoga života, ne štedeći samu sebe.
I to je ono što je važno.
Radnja je ovdje više-manje sporedna, i zapravo je tek svojevrsni instrument za prenošenje i lakše razumijevanje tog osjećaja usamljenosti, napuštenosti i životne neostvarenosti.
Sveprisutnost atmosfere je ono što je autor želio postići i u čemu je uspio u potpunosti.
Zapravo, u ovome romanu, osim likova imamo i Atmosferu, pretvorenu do savršenstva i najsitnijih detalja u dominantan i nezaobilazan lik.
Usprkos ljubavnoj priči, koja je okosnica "Svjetla za duhove", ovdje se ni u kom slučaju ne radi o klasičnom "ljubiću".
Upravo suprotno.
Poetične rečenice Mollynih razmišljanja i gotovo eterično pisanje zadovoljit će i zahtjevniju književnu publiku, koja od romana očekuje puno više od same radnje.
Ipak, valja pripomenuti kako se ovdje radi o štivu koje posjeduje određen stupanj pristupačnosti i navodi čitatelja da s lakoćom uroni u ljepotu O'Connorove pisane riječi.
"Svjetlo za duhove.
Drevno praznovjerje među ljudima od pozornice.
Kada kazalište utone u mrak, jednu se svjetiljku uvijek mora ostaviti upaljenu, kako bi duhovi mogli izvoditi vlastite komade." I upravo je ta jedna ostavljena svjetiljka srž ovog romana.
To je svjetiljka za duhove Molly i Syngea, osebujne ljude od teatra, odavno mrtve.
Ovim romanom dvoje neobičnih umjetnika i dalje živi svoju prekratku, burnu, uzaludnu i tragičnu ljubavnu priču.
Oni su i dalje na "daskama koje život znače" i žive teatar.
A zahvaljujući ovom sjajnom romanu, i mi možemo s njima...
 
 
 
 
Roman Krznaric
Kabinet čuda
Nataša Ozmec
Historia est magistra vitae.
Rečenica koju znaju prevesti čak i oni koji se u školi nisu mučili s latinskim i koju ste vjerojatno nebrojeno puta čuli.
No, jeste li je ikada primijenili? Ne samo "osobnu" povijest koja vas je naučila da vjerojatno nećete dobiti najbolju svježu ribu na ribarnici ako kasno ustanete, ili da ćete opeći jezik ako ne pričekate da se bučnica ohladi, nego onu pravu, iz knjiga, koja nas je, na primjer, podučila o neisplativosti megalomanstva velikih osvajanja, spomenimo samo Aleksandra Velikog, Napoleona ili Hitlera (čudno je upravo, kako oni nisu ništa naučili iz povijesti)?
Roman Krznarić, jedan od vodećih britanskih filozofa na području stilova življenja (štogod to značilo), kulturalni mislilac, predavač i savjetnik Ujedinjenih naroda za primjenu empatije i razgovora s ciljem uspostavljanja društvene promjene, da spomenemo samo neke od njegovih brojnih aktivnosti i interesa, potrudio se da vam upravo tu "pravu" povijest dovede u dom, i zapravo u vaš život, uvjeren da nas povijest zaista štošta može naučiti, samo ako znamo gdje tražiti i što gledati.
I možda ne baš o prirodi velikih osvajanja, ali svakako o prirodi dobrog življenja.
Povijest se, hvalabogu, ne sastoji samo od velikih imena i (ne)uspjeha - na raspolaganju su nam čitave epohe, civilizacije, razdoblja, pokreti, ali i ljudi, osobe ne uvijek poznate široj javnosti, a kamoli samo one iz udžbenika.
Krznarić se s dojmljivom erudicijom i vrlo domišljato potrudio da pronađe najzanimljivije primjere, a svoj je "kabinet" podijelio na četiri glavne teme, pa svaku dalje razradio u trojstvo - bremenito simbolikom, značenjem i asocijacijama, a potencijalno i konfliktno: odnosi koji nas hrane (ljubav; obitelj, empatija); zarađivanje za život (rad, vrijeme, novac); otkrivanje svijeta (osjetila, putovanje, priroda) i kršenje ustaljenih pravila (vjera, kreativnost, stil smrti).
O svim tim temama Krznarić se raspisao duhovito, pametno, ponekad čak i vrckavo, vrlo pismenim čitkim stilom.
Neke su teme ispale "učenije" i pomalo podsjećaju na psihološka predavanja (Ljubav), dok su neka upravo briljantna (Empatija) i potiču vas da gotovo trenutno ustanete iz fotelje i nešto učinite ili barem podijelite s nekim novo saznanje, otkrivenju nalik navalu misli.
Primjeri iz povijesti koje Krznarić obilato i naizgled nonšalantno koristi kreću se od onih poznatijih, kao što je na primjer starogrčko poimanje ljubavi ili koncept cikličkog naspram linearnom shvaćanju vremena, do manje uobičajenih: neobične priče o prijateljstvu crnkinje, netrpeljive prema bijelcima i bijelca, člana Ku Klux Klana ili one o povijesti šopingholičarstva kroz povijest robne kuće Bon Marché u Parizu.
Tako nam Krznarić nudi i odlično zabavno štivo koje možete čitati posve neobavezno, a poneku anegdotu zasigurno ćete moći zgodno uklopiti u kakav razgovor u ugodnom društvu, istodobno nas nutkajući da sami promislimo vlastite predrasude, uključenost u život i mogućnost, ako već ne preobrazbe, a ono sigurno rasta i promjene.
Možda ta promjena neće biti vidljiva odmah.
Možda ćete osjetiti empatiju prema svojem susjedu koji vas gnjavi, ali mu je žena teško bolesna, pa ćete mu dobrohotno oprostiti što svaki vikend u pola sedam kosi travnjak na kojem ne strši  više ni jedna travka..., ali ćete nakon toga zaboraviti da je empatija važan dio našeg suživota i možda ćete za dva dana opet ostavljati kante sa smećem pred njegovom, umjesto pred svojom kućom, samo "da vidi kako je to".
No možda ćete zato promijeniti svoj odnos prema vremenu i postupno ipak malo rjeđe ostajati duže na poslu kada to baš nije neophodno, a vikendom češće službeni mobitel ostavljati kod kuće kad odete na cijeli dan od kuće.

Roman Krznarić ne tvrdi da ima recept za dobar život, ali više je nego očito da zna što je to.
I nije slučajno da baš prvo poglavlje nosi naslov Ljubav; očito je da je Krznarić smatra važnom, možda i najvažnijom, pokretačkom silom u našem životu i često joj se na različite načine vraća.
I, zaista, kolikogod to banalno zvučalo, ljubav, u svim svojim vidovima, možda ipak najviše određuje kakav život vodimo, barem se tako dade zaključiti promatramo li Krznarićevu povijest.
U svakom slučaju, odlična knjiga koju možete čitati kao edukativno, prosvjetljujuće ili zabavno štivo ili sve to odjednom.
Odlična knjiga za ljetni odmor gdje ćete je vjerojatno "izgubiti" jer će prijeći u još bar nečije ruke nakon što ćete zablistati mudrim opažanjima uz čašu vina navečer.
Krznarić nam donosi filozofiju modernog doba, u najboljem smislu te riječi - bez dociranja, potkrijepljeno vlastitim mislima, anegdotama iz života, educirano, sustavno i jednostavno, otvarajući nove prolaze koji se naziru u šumi naizgled neprobojne, utabane svakodnevnice.
"Svoj bismo život mogli proživjeti na tisuće različitih načina.
A civilizacije iz prošlosti omogućuju nam uvidjeti da naši uobičajeni načini voljenja, rada, stvaranja i umiranja nisu jedine mogućnosti koje su nam na raspolaganju.
Potrebno je samo otvoriti kabinet povijesti i pogledati u njega kako bismo ugledali nove i iznenađujuće mogućnosti za umijeće življenja.
Neka te mogućnosti raspire vašu radoznalost, zaokupe vašu maštu i nadahnu vas na djelovanje."



 
 
Helen Fielding
Bridget Jones: Luda za njim
Tanja Tolić
Petnaest je godina prošlo otkako nam se Bridget Jones zadnji put požalila na cugu, kilograme, frajere i ružne bapske gaće koje sjajno stišću trbuh, ali su ponižavajuće sramotne kad se treba skinuti prije seksa, i to u romanu "Bridget Jones: Na rubu pameti", originalno objavljenom na engleskom 1998.
godine.
Tada je bila u tridesetima, pretpostavljamo kasnima, jer današnja Bridget ima 51 godinu, dvoje djece i niti jednog frajera.
Ostavili smo je tamo, krajem 90-ih godina, u naponu snage, vrckavu i blesavu, zaljubljenu u Marka Darcyja koji se pokazao ne samo pouzdanim, nego i seksi frajerom; muškarcem na kojeg se može računati.
U novom, trećem nastavku, "Bridget Jones: Luda za njim" (Lumen izdavaštvo, 2013.), dočekala nas je svojevrsna kriza, za Jonesicu ipak nezapamćenih razmjera: Darcyja više nema, poginuo je prije pet godina u Darfuru, a Bridget je ostala udovica s dvoje malodobne djece, sedmogodišnjim Billyjem koji se tate jedva sjeća i petogodišnjom Mabel koja je imala svega tri mjeseca kad je poginuo u Sudanu u oklopnom vozilu koje je naletjelo na minu.
Stoga se odmah pripremite: Bridget na koju nailazimo u 2013.
godini, kad opet počinje pisati svoj dnevnik, odrasla je Bridget, gospođa Darcy, pomalo gorka, u velikoj mjeri duboko tužna.
Ako sada imate dvadesetak godina ili ste na pragu tridesetih, velike su šanse da vam se takva neće osobito svidjeti.
Ako lagano zalazite u četrdesete, ili ste u njezinoj dobnoj skupini, drugim riječima građanin ili građanka treće dobi, kako je zajebava jedan mladi frajer u knjizi, razumjet ćete ju sasvim dobro i često suosjećati.
Sad kad smo razriješili glavnu činjenicu - da je posljednji savršeni muškarac na ovome svijetu, iako je bio tek fikcionalni lik, umro - pogledajmo Bridgetinu svakodnevnicu.
O novcu ne mora brinuti jer je pokojni Darcy dobro zarađivao kao odvjetnik za ljudska prava, pa Bridget danas ne radi, odnosno pokušava napisati suvremeni scenarij inspiriran dramom "Hedda Gabbler" Antona Pavloviča Čehova (u stvarnosti, riječ je o "Heddi Gabler" Henrika Ibsena, no što sad, nećemo cjepidlačiti oko detalja).
Ostatak vremena Bridget je kronično zabrinuta da je užasna majka: svako jutro kasni s djecom u školu, a nekad kasni i po njih, nekoliko puta uspjela ih je izgubiti (srećom, blizu kuće), kad pokušava kuhati, to obično rezultira požarom (gotove hrane koju je stavila u mikrovalnu), a djecu, kad se ne potuku plišancima ili ne zabijaju vilice jedno drugome u ruke, nagrađuje zlatnim zvjezdicama.
Srećom, ima savršenu bejbisitericu i veliku zalihu ljubavi i brižnosti, zbog čega, zapravo, uopće nije loša majka, a djeca su prilično dobro odgojena (i duhovita).
Nakon četiri godina života u izolaciji, Bridgetini prijatelji - Tom, Jude i Talitha (i povremeno Daniel koji se od manipulativnog šarmera i bivšeg dečka pretvorio u brižnog kuma njezinoj djeci) - zaključuju kako je dosta njezine uloge "majke udovice" i kako je došlo vrijeme da se "Bridget s nekim prasne", jer je toliko vremena prošlo da je praktički opet postala djevica.
"Ako se uskoro ne prasneš s nekim, doslovce ćeš zarasti.
Što je još važnije, smežurat ćeš se.
I postati zajedljiva", savjetuje ju Talitha.
Sastavlja se ratni plan: Bridget će smršavjeti 13,5 kilograma (jer sad ima 80 kg), a Jude će joj otvoriti profile na društvenim mrežama i sajtovima za traženje partnera.
Tako će Bridget, koja ne zna upaliti televizor, a od Billyjeve igraće konzole dobije napad tjeskobe, završiti na Twitteru.
Nakon što u jednom klubu najprije pobjegne od zgodnog tipa u kožnjaku, a poslije se s njim neuspješno hrva u sobi s kaputima, čitavo vrijeme strepeći gleda li je Mark odnekud s neba i gnjaveći tipa da joj obeća da će ju nazvati jutro poslije, ako slučajno, ne daj bože, dođe do seksa, vrijeme je za pravila.
Nova pravila za novo, tehnološko doba.
Primjerice, ne esemesaj dok si pijana.
Ne planiraj unaprijed prvi seks.
Ne seksaj se ako nisi spremna.
Ne skrivaj se u zahodu stoljećima jer će misliti da se fiskaš ili da imaš proljev.
I...
uvijek na visini, nikad luda.
No, dobro.
Malo luda ipak jest, ili kako bi joj to Thalita objasnila: "Za sve sam ja kriva.
Zaboravila sam te upozoriti.
Poslije duge veze, najgora je prva koja uslijedi.
Previše je sjećanja.
Misliš da će te netko spasiti.
A neće.
I misliš da će to biti dokaz da si još na životu.
I jesi, ali oni nisu dokaz."
Korak po korak, Bridget kakvu pamtimo ipak će se vratiti u život: zapet će na stablu s djecom pa će ih spasiti Billyjev učitelj, strogi gospodin Wallaker, savladat će Twitter, mučiti se s pitanjima je li spavati s nekim poslije dva izlaska i šest tjedana slanja SMS-ova isto kao i udati se nakon dva susreta i šest mjeseci pisanja pisama u doba Jane Austen, vratit će se cuga, ali će mršavjeti mnogo brže (u klinici za pretile).
I, da, naći će dečka, od sebe mlađeg 22 godine.
Opa, Bridget! Što će, naravno, dovesti do pitanja kako postupiti kad se zabava za 60.
rođendan tvoje prijateljice poklopi s 30.
rođendanom tvojega dečka.
Za pretpostaviti je kako je Helen Fielding i za treću "Bridget Jones" inspiraciju pronašla u vlastitom životu, iako se na kraju romana zahvaljuje cijelom nizu ljudi koji su joj prepričali gomilu svojih i tuđih blamaža (između ostalih i Colinu Firthu i Hughu Grantu koji su u filmskoj ekranizaciji utjelovili Marka Darcyja i Daniela Cleavera).
Fielding danas ima 55 godina, 2009.
godine završila je njezina desetogodišnja veza s izvršnim producentom Simpsona, Kevinom Curranom, s kojim ima dvoje djece - sina Dashiella rođenog u veljači 2004.
i kćer Romy rođenu u srpnju 2006.
Sve je tu: i završetak karijere singlice, i dvoje djece, i kraj ozbiljne veze, što često zna izazvati stanje nalik udovištvu.
Zahvaljujući Roxteru, mladom frajeru koji ženama izazove hormonalne poremećaje kad skine majicu, Bridget će otkriti ne samo da nije ponovno rođena djevica, nego i da se neke stvari...
pa, je li, ne mogu zaboraviti, osobito kad si "luda za njim".
Fielding i dalje nema dlake na jeziku i niti jedna tema nije tabu - od brazilke preko botoksa do toga kako se skinuti pred muškarcem koji je dvadeset godina mlađi, a opet vješto sakriti dijelove tijela koji neumitno stare.
Jonesica je i dalje romantičarka, na mnogo mjesta duhovita do glasnoga smijeha, no "Luda za njim" je prije svega ipak lako štivo, koje se brzo čita i, bojim se s ovim nastavkom, i brzo zaboravlja.
Roman je dobio podijeljene kritike: neki su oduševljeni što je Bridget ustala iz mrtvih, drugima je ta njezina blesavost nezanimljiva i radije bi čitali o tome kako je Bridget ušla u krizu srednjih godina.
Ako prihvatite da uz najpoznatiji singl curu na svijetu, koja je sada singl s dvoje djece, ide i obilata doza fantastično neuvjerljive radnje (u kojoj Bridget po drugi put uspijeva naći ono što većini ne uspije niti jednom), sve će biti okej i dobro ćete se zabaviti čitajući.
Pitanje je, naravno, može li se Bridget roditi i po četvrti put, a da nam to zauvijek ne uništi sjećanje na sjajno duhovitu curu iz 90-ih godina (koja je u kolektivnom imaginariju, naravno, ostala vječno mlada!) ili da se ne pretvori u bizarnu farsu nalik onoj u kojoj žive Edina i Patsy iz serije "Pa to je fantastično!".



 
 
Markus Zusak 
Kradljivica knjiga
Tanja Tolić
U Drugom svjetskom ratu poginulo je više od 60 milijuna ljudi, nešto više od 2,5 posto svjetske populacije.
Najsmrtonosniji vojni sukob u povijesti pokrenuo je, znamo, čovjek sa smiješnim brkovima koji, sam po sebi, uopće nije bio smiješan.
Ali se znao vješto služiti riječima, a riječi kojima je sijao mržnju odgovorne su za smrt šest milijuna Židova u Europi.


"Kradljivica knjiga" (Profil, 2013.) govori o jednom od tih Židova, Maxu koji se skrivao u podrumu Hubermannovih u Molchingu, u predragrađu Münchena, ali mnogo više o, usudila bih se reći, nepriznatim žrtvama Hitlerova pokolja, njegovoj vlastitoj naciji, Nijemcima, kojih je u Trećem Reichu poginulo između sedam i devet milijuna, što je u to vrijeme bilo oko osam do čak deset posto njemačke populacije.


Njemačka krivnja zbog Drugog svjetskog rata, koja se prenosi s generacije na generaciju poput nekih pokvarenih gena, osobno mi je jedna od najstrašnijih zamislivih kazni; biti kriv zbog nečega što je učinio tvoj otac ili tvoja majka sasvim mi je nepojmljivo i neprihvatljivo, a, eto, ipak se događa.
Usudit ću se reći i ovo, iako će u najmanju ruku zvučati kontroverzno - mnogi Nijemci, nažalost, i dalje nose vlastitu "židovsku zvijezdu" na srcu kao znak javne sramote, iako je Drugi svjetski rat završio prije gotovo 70 godina.
Sjajno i bolno to tematizira i serija koju upravo možemo pratiti na Hrvatskoj televiziji, "Naše majke, naše očevi" ("Unsere Mütter, unsere Väter"), šokantno svjedočanstvo o tome kako riječi mogu zavesti čitav narod i kako su za trijumf zla, rekao je Edmund Burke još u 18.
stoljeću, dovoljni tek dobri ljudi koji ne čine ništa.

"Kradljivica knjiga" ne ide toliko daleko, ne pratimo moralan pad dobrog čovjeka koji se ne uspijeva othrvati većini; ona priča priču o dobrome Nijemcu kojeg će njegovi sunarodnjaci  izbičevati na cesti jer je izgladnjelom Židovu na putu u Dachau, kamo se išao "koncentrirati", kako se gorko primjećuje u knjizi, dao koru osušenog kruha.
Nakon pola stoljeća užasnih priča, kakve su "Dnevnik Anne Frank" i "Noć" Elieja Wiesela, mislim da nam danas trebaju upravo ovakve priče - o dobrim Nijemcima, jer krivnja se može zaliječiti samo oprostom, a mora se zaliječiti jer ne rađa ničim dobrim.

Čini mi se da su to nekako, makar intuitivno, ako ne misaono, prepoznali i čitatelji Markusa Zusaka, australskog pisca njemačkog podrijetla, autora "Kradljivice knjiga" koja je postala svjetski bestseler.
Zusaku je majka Njemica, otac Austrijanac, a u Australiju su emigrirali kasnih 50-ih godina.
Kad su stigli u Sidney nisu znali niti riječ engleskog jezika.
Nije poznato, barem ne meni, kakva je bila njihova uloga u Drugom svjetskom ratu, ali njih su dvoje itekako zaslužni - time što su novi dom napunili knjigama - što je Markus Zusak postao jedan od "berača riječi", slično kao Liesel Meminger, djevojčica koja je na putu do Münchena izgubila brata, potom i majku, a za oca nikad nije ni znala, osim da je komunist.
Zusak je "Kradljivicu knjiga" pisao nekih osam godina, no imao je s njome više sreće prilikom objave jer je 2005., kad je tiskana na engleskom jeziku, već bio poznat pisac pa nije čekao godinama na to da je primi u ruke, kao što je bio slučaj s njegovim prvim romanom, "The Underdog".

"Kradljivica knjiga" u Hrvatskoj je prvi put objavljena 2008.
godine, otad je doživjela nekoliko izdanja, zadnje ove godine s naslovnicom koju krasi scena iz istoimenog filma redatelja Briana Percivala, i u međuvremenu je u nas postala jedna od najčitanijih knjiga.
Do mene je knjiga putovala sporo; toliko su mi je gurali u ruke da sam, sasvim nepravedno, gradila neki iracionalni otpor da je pročitam.
Godinama mi je stajala na polici, posuđena od prijateljice, potom sam je dobila ove godine za rođendan, onda sam pogledala film.
Presudio je, pretpostavljam, na kraju Geoffrey Rush, jedan od mojih omiljenih glumaca, kao Hans Hubermann.

I tako sam se, prije par dana, konačno susrela sa Smrću.
S obzirom da sam najprije gledala film, a tek onda pročitala knjigu, učinila sam samoj sebi štetu, pa ništa u radnji nije dolazilo kao iznenađenje, jer na velikom ekranu već sam vidjela i Liesel, i njezinog najboljeg prijatelja Rudyja limun žute kose, i Rosu Hubermann kartonskog lica, i Maxa u podrumu koji na ekranu djeluje mnogo hrabrije, nego u knjizi.
Vidjela sam i ulicu neba, i naciste kako pale knjige, i jednu djevojčicu koja krade knjigu najprije grobaru, potom plamenu, a onda i iz knjižnice bogatog gradonačelnika.

No, Smrt nisam srela prije, Smrt kao pripovjedač bila mi je  iznenađenje i na kraju me upravo ona osvojila u romanu, jer pročitala sam već mnoge priče Židova, neke daleko potresnije od "Kradljivice knjiga", neke od kojih se nisam uspijevala oporaviti danima.
Riječ ponekad ima pogubnu moć, čak i kad je sasvim dobronamjerna, kad joj je cilj, prije svega, pružiti užitak čitanja.

Zusakova Smrt, koja voli gledati u nebo dok uzima duše, pravedna je, tvrdi da može biti vedra, blaga, brižna i bezbolna, no prije svega - obdarena je ironijom koja joj pomaže da preživi eone vremena i sasvim je netipičan, i time osvježavajuć pripovjedač.
Njezini poslodavci, barem kad je rat u pitanju, okrutni su ljudi, nemilosrdni po pitanju radnog vremena i obima posla.
Smrt nema problema s količinom, ali često posrne pred pogledom preživjelih jer imaju probušena srca i pluća iz kojih je izbijen dah.


Smrt nije niti nasilna, niti zlonamjerna; posljedica je.
I usprkos uvjerenju mnogih, nije ona ta koja proganja ljude, nego oni proganjaju nju.
Jedna od meni najpotresnijih rečenica u romanu je scena koju Zusak, govoreći kroz Smrt, opisuje na bojnom polju - o mladićima užarena pogleda i presječnog daha koji iz rovova jurišaju, nesvjesni da ne trče jedni prema drugima, nego ususret smrti.
Precizno govori o besmislenosti rata i svim jalovim izgovorima da se novi pokrene (recimo, u Ukrajini).
  

Da ne bih vama učinila ono što sam učinila samoj sebi - kvarila užitak čitanja, ovog ću se puta suzdržati od podrobnijih komentara.
Reći ću tek da je Markus Zusak sjajan pripovjedač, duhovite rečenice, čak i u situacijama koje uopće nisu smiješne, a da je tajna ove knjige vjerojatno pohranjena u obilju emocija koje natapaju stranice romana i pomažu njegovim likovima da prežive koješta - i rat, i gubitak, i glad, i smrt, i najviše od svega mržnju.


Od prve stranice, na kojoj upoznajemo Smrt, što u džepu svoga plašta nosi jednu knjigu, odmah postaje jasno da je ovo najviše priča o ljubavi: primarno djevojčice prema posvojitelju i posvojitelja prema nepismenoj djevojčici koju je naučio jednu važnu riječ, čije definicije nema niti u jednom rječniku.
"Neodlazak: čin povjerenja i ljubavi, koji često otkriju upravo djeca." Potom ljubavi posvojiteljice i djevojčice, koja otkriva kako se iza kartonskog lica i jezičave osobnosti krije strastvena brižnost i pripadanje.
Zatim djevojčice i dječaka koji će dokazati da poljubac vrijedi čak i ako je stigao prekasno.
I, konačno, djevojčice i Židova, koji će riječima u mraku - i podruma, i zemlje u kojoj žive - dati potpuno novi smisao.
Riječi nas, pokazat će se na kraju, mogu zavesti na krivi put, ali mogu nas i spasiti.
    



 
 
Zadie Smith
London, NW
Tanja Tolić
Zadie Smith u svom je zadnjem, četvrtom romanu poput njezine glavne junakinje Natalie Blake: ne samo da je i ona, jednom davno, promijenila ime iz Sadie u Zadie, kao i Keisha koja je postala Natalie, u pokušaju da joj promjena imena donese i promjenu identiteta, nego ne može odlučiti ni kojem svijetu pripada.
Je li ona - i Zadie i Natalie - i dalje cura iz sjeverozapadnog Londona, u kojem se sukobljuju tenzije klase, rase i povremenog nasilja, a sve u okruženju socijalnih stanova i siromaštva? Ili je ona danas definitivno uspješna, pa time i odmaknuta od svog nasljeđa, ne toliko određenog porijeklom, koliko geografski? 

Ta je dvojba temeljna napuklina romana "London, NW" (VBZ, 2013.), eksperimentalnog pokušaja koji je, nažalost, poginuo odmah u začetku: struja svijesti kojom čitatelji plovi u najnovijem Smithičinom romanu zanimljiva je jedino kod Natalie koja se izdigla iz siromaštva, potvrđujući hipotezu kako između stvarnosti i literature, nažalost, često postoji jasna crta razgraničenja, pa ono što trpimo u realitetu loše podnosimo u fikciji.
Kad si gladan, ili napušen, ili naprosto siromašan, u tebi se rijetko rađaju fino elaborirane ili zanimljive misli.
Egzistencijalni problemi naprosto pobijaju duhovne visine; siromašan čovjek rijetko razmišlja o smislu života, osim ako mu na pamet na pada bog kao glavni krivac.
Slijedom toga, ni forma ne može zamijeniti sadržaj.

"London, NW" labavo je povezan roman koji prati sudbine četvero junaka.
Zpočinjemo s Leah, bjelkinjom irskog podrijetla, kojoj je jednom davno život u bazenu spasila tamnoputa Keisha Blake, a taj ih je spas od utapanja povezao kao prijateljice do odrasle dobi.
Leah je rijetko privilegirano dijete u Caldwellu, izmišljenom stambenom bloku stvarnog Willesdena: manje zato što je bjelkinja koja živi u pretežito crnačkom getu, više zato što njezini roditelji, primjerice, ipak imaju toliko novca da se presele u novi dom u kojem će imati "nešto što se zove radna soba".
Keishina priča je drukčija: ne samo zato što je crnoputa, nego stoga što njezina obitelj doista živi u siromaštvu, ne samo u siromašnom kvartu Londona, pa je njezin upis na fakultet mnogo teži, a proboj u pristojno društvo zahtijeva radikalne rezove (ličnosti).


U odrasloj dobi, njih će dvije zamijeniti uloge: Leah radi kao zaposlenica državne službe i raspoređuje siromašnima novac od lutrije, krajnje je neambiciozna, iako blagoslovljena sretnim brakom s crncem u kojem ima mnogo sjajnog seksa i, srećom po nju, nema djece (iako bi njezin suprug htio da je drugačije).
Za Leah, tako, glavni problem postaje pitanje kako održati to stanje vječne mladosti, a koje bi dijete i briga o njemu moglo narušiti, pa se sva previranja u njezinom životu svode na to kako pobaciti, treba li mužu ipak priznati da ne želi djecu i na povremena stanja sitne zavisti Natalie koja se bogato udala, ima dvoje djece i, najvažnije, postala je superuspješna korporativna odvjetnica.
Natalie je, međutim, u braku dosadno: željela bi samo raditi i periodički se opuštati neobaveznim seksom u troje, naravno tako da muž ništa ne sazna.


Nasuprot njima stoje Felix i Nathan.
Felix ima svoju vlastitu pripovjednu digresiju, uhvaćen u trenutku kad se već skinuo s droge, prestao dilati i dok mašta o tome da se smiri uz novu djevojku.
Nathan, u kojeg je Leah bila zaljubljena kao djevojčica, nešto je poput duha, toliko nebitan da se pojavljuje na rubovima tuđih priča.
Usprkos muškarcima, "London, NW" pretežno je zapravo roman o Leah i Natalie i njihovom odnosu koji se, kako priča odmiče, sve manje otkriva kao prijateljstvo, a sve više kao - djetinjasto i površno nadmetanje.

Leahina priča struja je svijesti u kojoj je povremeno teško razaznati što misli, čega se sjeća, a što se stvarno događa, ali je uz čvrstu koncentraciju moguće pratiti čak i Smithičine povremene izlete u, nazovimo ih tako, grafizme.
Tu se najviše eksperimentira s formom pa je mnogo kurziva, misli zapisanih u obliku pjesama u prozi, misli uobličenih u crteže, započetih, ali nedovršenih rečenica/misli, veduta grada uobličenih u slike od riječi ili naprosto uhvaćenih trenutaka ljepote koji stoje uz misli, iako nisu nužno povezani s "radnjom".

Radnja je zapravo najveći problem jer u romanu "London, NW“ i nema neke posebne priče, pa otud i labava povezanost među likovima.
Postoji središnji događaj romana, iako on zapravo ne mijenja ničiji život osim Felixova.
Njegova je sekvenca dobro ispričana, ali on, sam po sebi, nije osobito zanimljiv.
Tek kod Natalie, dakle na 157.
stranici u prijevodu, ulazimo u naraciju.
Ona je pak ispričana kroz fragmente, svojevrsne natuknice, no čitatelj se tu ipak uspijeva opustiti jer ima osjećaj da slijedi priču.
Roman ima otvoren kraj, u meni je  izazvao frustraciju.
 

Eksperimentalnost romana osobno mi nije bila najveći problem u čitanju.
Problema su dva.
Najprije, roman govori o luzerima, koji nisu neki osobito zanimljivi ljudi i ne bude u čitatelju neke posebne emocije suosjećanja.
To, naravno, uopće ne mora biti krivica njihova luzerstva, koliko je možda odgovornost na autorici jer nas nije znala ili uspjela dovoljno zainteresirati za njihove priče, što me dovodi do toga da je pretpostavka o pisanju Zadie Smith, koju dijele poneki kritičari, možda ipak točna - Smith između sebe i čitatelja često postavlja kineski zid, koji onemogućuje čitatelju emotivni ulazak u roman, pa je ravnodušan na sve ono do čega je Smith stalo.


Drugi je problem što Zadie Smith u svom četvrtom romanu zapravo s najviše emocija piše o junaku koji nije ljudsko biće, nego londonski kvart u kojem je odrasla - sjeverozapadnom Londonu, a tu je ljubav, ili opsesiju, nemoguće osjećati nekome tko tamo nije odrastao ili barem tamo nije često boravio (nikako kao turist).
Iako kritičari koji hvale roman, govore o tome kako je Zadie Smith ispisala fantastičan portret urbanog života i urbanih glasova koji se isprepliću u Londonu, ja zbog svog hendikepa odrastanja u običnom i malom Zagrebu, čitam samo socijalnu studiju siromašnog kvarta u kojem žive dileri, kurve, narkomani i izmiješane manjine u socijalnim stanovima, i čije siromaštvo bogatiji i obrazovaniji dio Londona poima kao karakternu manu.

Zadie Smith, pored toga što fragmentarno piše, čini mi se, fragmentarno i misli: te tri i četvrt priče (jer Nathan ne dobiva svoju priču, nego se beskućnički provlači kroz tuđe tri) naprosto se ne uspijevaju razumljivo sliti u jedan narativ.
Na nedavnom književnom festivalu u Jaipuru Xiaolu Guo i Jhumpa Lahiri optužile su anglosaksonsku književnost da uništava čitateljske navike: zbog realističkog narativa koji ta književnost preferira čitatelji više nemaju strpljenja za poeziju i alternativne načine pripovijedanja.
Anglosaksonski narativ u osnovi je klasično pripovijedanje - ima čvrstu, jasnu, linearnu strukturu pripovijedanja i nalaže neki zaplet koji se do kraja romana mora pretvoriti u zadovoljavajuć, i jasan, rasplet.
U svjetlu te rasprave u Jaipuru, i nakon čitanja nove Zadie Smith, sada mi pada na pamet kako čak i u eksperimentu i fragmentarnom pisanju mora postojati neka logika i pisanja i čitanja, s jasnim ključem kako bi čitatelj uspio dešifrirati tekst.
Poetičnost i struja svijesti mogu sjajno funkcionirati u piščevoj glavi, ali sve je to uzalud ako čitatelj ne razumije: vidi možda ljepotu pisanja, ali ne razumije suštinu, smisao napisanoga.

U tekstu koji je napisala za londonski Guardian, u kojem objašnjava zašto je napisala "London, NW" i zašto ga je napisala baš tako (tu smo, naravno, već u problemu; kad pisac napiše djelo, a onda ga još poslije mora objašnjavati u dnevnim novinama, jer ga čitatelji teško tumače...), Smith navodi kako joj je uzor u modernizmu Virginia Wolf.
Smith je, kaže, htjela kreirati ljude u jeziku.
U njihovu subjektivnu jeziku: dakle, u tome kako misle, kako govore, kako se kreću, kako se oblače i, pretpostavljam, kako njihov jezik postojanja obitava pored drugih, jednako tako subjektivnih jezika.
Ili, kako bi Leah rekla na početku romana: "Ja sam jedina autorica rječnika koji me definira." Fantastična ideja! Da, nažalost, nema onog prije spomenutog kineskog zida između autorice i čitatelja.


Roman je neposredno inspiriran stvarnim događajem koji jako nalikuje sceni kojom Smith otvara roman: prije osam godina djevojka u nevolji zakucala je na njezin vrata i zamolila je za pomoć.
Rekla je da joj treba novac, pa joj ga je Zadie dala.
Poslije se ispostavilo da je vjerojatno bila u pitanju prevara.
Uslijedila su pitanja.
Je li ta nepoznata djevojka doista bila očajna? Je li Smith ispala budala što joj je dala novac? Čak i ako jest tako, nije li djevojka doista bila očajna kad je morala tako nešto učiniti? Epizoda joj se usjekla u pamćenje i nasložila na "probleme" o kojima je Smith već neko vrijeme razmišljala - o klasnim podjelama, očaju i moralu.


Druga inspiracija je bio Shakespeare, njegova drama "Mjera za mjeru", činjenica da ne završe svi sretni i u braku, niti završe ranjeni i mrtvi.
Sretni krajevi nikad nisu univerzalni, uvijek netko zaostane, a u Lodonu u kojem je Zadie Smith odrasla, kaže, ta osoba koja zaostane najčešće je mladi crni čovjek.


Kao što sam rekla, posebno frustrirajuć bio mi je kraj - ono što se Zadie Smith čini očitim, nažalost uopće nije očito.
Na prvu uopće nije jasno kako je Natalie Blake došla do zaključka do kojeg je na kraju došla, što je u meni stvorilo kipuću iritaciju: nakon gotovo 270 stranica eksperimentalnog romana u kojem ima mnogo podrazumijevanja, nagađanja, dojmova i pretpostavki, ona, dovraga, još očekuje da joj pročitam misli na kraju.
Tek vraćanjem na pojedine dijelove romana, uspoređivanjem škrtih opisa vanjštine i brojanja izgovorenih rečenica, došla sam do zaključka da onaj kojeg je Natalie optužila za ubojstvo vjerojatno i jest kriv, ako nikako drugačije, a onda grijehom šutnje, no i dalje mislim da je  Natalie Blake teško to mogla znati.
Osim ako sve to između nje i prijateljice nije neka bolesna igra, u kojem slučaju sam potpuno promašila poantu romanu.


Osjećaji nakon čitanja, koje sam završila prije par dana, i dalje su mi podijeljeni.
S jedne strane, ipak je ovo Zadie Smith, ona ista koja je napisala "Bijele zube", roman prvijenac koji me oduševio prije četrnaest godina (iako ona, iz meni nerazumljivih razloga, sve otkako je objavila taj roman, čini sve da ga umanji i neprestano mu pronalazi nove mane).
Dakle, meni je nemoguće prema Zadie Smith ne osjećati poštovanje i divljenje kao jednom od najtalentiranijih spisateljskih glasova današnjice.
Talent i umijeće, nesvakidašnja vještina pisanja sigurno su tu: toliko je rečenica i odlomaka u kojima se otkriva njezina karakteristična promišljenost, filozofiranje stvarnosti i nema te pripovjedne strukture ili eksperimenta koji taj talent može umanjiti.


S druge strane, sve je to previše hermetično, i njezini likovi doista žive u getu - i stvarnom, okovanom siromaštvom iz kojeg  se tek rijetki izdignu, i emotivnom, za čitatelja nažalost neprobojnim.
Sorry, Zadie, čini se da ipak nisam razumjela što je pisac htio reći.




 
 
Alice Munro
Dragi život
Tanja Tolić
Ako bih morala odabrati samo jednu riječ koja opisuje posljednju zbirku priča Alice Munro, "Dragi život" (OceanMore, 2013.), onda bi to bila - okrutnost.
Prvu zbirku priča prevedenu u nas, "Služba, družba, prošnja, ljubav, brak" naslovila bih - žene; drugu, "Previše sreće", oprostite na izrazu, a i nije moj - previše jebene sreće.
(Ona naprosto ne stane u jednu riječ.)
U trećoj je ta okrutnost toliko prisutna da pomišljam da je Alice Munro, u dubini svoje spisateljske prirode, zapravo podmukla.
Ne zlobna, ali - odakle ta upornost da se bilježe sve te životne tragedije, nenadani obrati sudbine, koji redovito ne idu u korist naših junaka? Zašto izgubljene starice moraju ispasti i senilne, odane ljubavnice još i opljačkane (kao da nije dovoljno što su druge), a djeca u glavi nositi misli o tome kako bi mogla, iz čiste obijesti i nesanice, udaviti mlađu sestricu, koja spava na krevetu ispod?
Ne mislim da je život podmukao, ne vjerujem u to.
Nekako ne mislim niti da vjeruje Alice Munro; možda su njezine priče, posebno u "Dragom životu", neki literarni purgatorij, neka nakupina riječi kojoj cilj nije ubiti vjeru u život, nego možda pokloniti oprost, iscenirati katarzu, pripovijedajući o svim začudnim mislima i kompleksnim osjećajima koji trgaju ljudska bića? Drugim riječima, sve se može oprostiti i svatko može oprostiti, jer sve je to ljudski, ako već ne humano, pa u tom smislu "Dragi život" može poslužiti kao popis koji se sastoji od ponešto gadosti, ponekog moralnog pada i par paleta slabosti, a sve to nam govori isto - ne, ipak niste baš vi najgori, pogledajte ove ljude, pa si oprostite.
Što su ljudi stariji, čini mi se, sve se više vraćaju u djetinjstvo, kao da tamo pokušavaju naći odgovore na životna pitanja, odgovore koji im uporno izmiču.
Biografske priče Alice Munro - četiri ih je i nalaze se na kraju zbirke - "obrađuju" uglavnom to razdoblje: najranije godine života autorice, koje o njoj ne govore ništa niti kao o piscu, niti kao o osobi, no ona po tim sjećanjima prebire kao da su značajni putokazi do tajne njenog pisanja.
Pričama o uglavnom prvom desetljeću života ostaje zatvorena, i neprobojna, i učvršćuje svoju poziciju jedne od najomiljenijih i najtajnovitijih suvremenih spisateljica.
Tko je Alice Munro kao žena? Ne znamo.
Kao majka? Pitanje bez odgovora.
Kao osoba koja stari i koja je nedavno, nakon osvajanja Nobelove nagrade za književnost u 82.
godini života, javno obznanila da se odriče pisanja kako bi posljednje godine života provela s najmilijima, a ne u samoći koja se piscima tvrdoglavo nameće kao suputnica? Niti to ne znamo.
Čudno kako netko može biti toliko precizan u opisu svih tajni ljudske duše, a istodobno potpuno nedostupan kao osoba.
Nagađam da je Munro možda nesebična, pronicljiva promatračica koja vješto u stranu, dok piše, stavlja vlastite demone i poput ispovjednika ulazi u tuđe priče, pripovijedanjem obavljajući kolektivni egzorcizam.
Ne znam je li to vještina ili ekstremna stidljivost; ne znam ima li čitatelj uopće pravo postavljati takva pitanja.
Nekako sam priželjkivala, kad se već oprašta, da se oprosti tako da se razotkrije.
Posljednja zbirka Alice Munro nosi naziv po posljednjoj priči u knjizi, upravo jednoj od te četiri autobiografske kojima, ipak, ne smijemo u potpunosti vjerovati jer su, upozorava nas, autobiografske po osjećajima, ne nužno i po činjenicama.
Taj trenutak "dragog života" uhvaćen je i u fotografiji s naslovnice - staromodnim, plavim dječjim kolicima iz kojih je jednom davno autoricu njezina majka spasila od nestabilne žene.
Kao i u pričama koje su doista priče, a ne biografske bilješke, i ta sekvenca kad je majka spašavala "goli život, dragi život" svoje kćeri pomalo je bizarna i iščašena; ostaje nejasno je li opasnost bila stvarna ili tek umišljena, a majčina ljubav, kroz djetinjstvo osporavana, ovdje ipak na začudan način potvrđena.
Pouka? Možda majke ne vole svoju djecu toliko da ih razumiju, pa ih stoga i mogu kažnjavati za jezičavost tako da u pomoć zovu oca koji dolazi s remenom - kojim dijete tuče "kao vola u kupusu" u dnevnom boravku sa stubištem - no svakako ih vole dovoljno da im spase dragi život kad je stvarno ili zamišljeno ugrožen.
Ako vam je ovo, kao meni, treća zbirka priča Alice Munro, dosad ste vjerojatno otkrili da se ljubav i naklonost u nje izražava na netipičan način, ako se uopće izražava.
Sve emocije su prigušene, kao da protagoniste promatramo kroz staklo, i uvijek su na površinu izvučene misli i osjećaji za koje je teško povjerovati da ih dijeli većina ovoga svijeta.
Ipak, kad su emocije podignute i postavljene na pladanj riječi tako da ih svi vidimo, čitatelj ostaje zatečen time kako su dobro, precizno pogođene, kao da su svježe izvađene iz njegove glave ili nekog davnog sjećanja.
Ili pak ostane zatečen mišlju: "Da, upravo sam to osjećao jednom davno kad se dogodilo ono..."
U tome je iznimnost Munroičina pisanja; briljantnost koju je malo tko dosegao i u mnogo zahtjevnijim (romanesknim) formama: koliko god sve to začudno, i često hladno bilo, dobro je poznato i ukotvljeno u našem emocionalnom tkivu.
Prepoznajemo to što piše kao istinito i pritom se riječima služi na nov način, zaobilazeći sve klišeje, kao da ima neku magičnu moć osjećajima i događajima dati njihovo stvarno ime, a ne dogovorno ime - ono ime koje smo im svi mi zajedno nadjenuli: recimo, ljubav, ili mržnja, ili strah, ili neizvjesnost.
Munro, čini mi se,  kratkom pričom uspijeva definirati bit (osjećaja).
Ovih sam dana negdje pročitala kako se ta vještina, koju Munro prakticira pisanjem, zapravo naziva radikalnim realizmom.
I, doista, ima neke istine u tome.
Izvana gledajući, naši bi se životi ipak mogli lijepo upakirati u celofan, o njima bi se mogla ispričati neka utješna priča, ili zadovoljavajuća priča koja u ravnomjernu perspektivu, iako je to u životu rijetko tako, stavlja i naše uspjehe i podbačaje.
Kao na karminama, nakon pogreba, kad se odjednom, čudom smrti, zaboravlja kako je pokojnik zapravo bio alkoholičar ili lajavac, a umjesto toga svi govore o tome kako je bio istinski dobar čovjek i imao sjajan smisao za humor.
Munro je u svojim pričama bezobrazno subverzivna bez neke očite želje da vrijeđa sve te naše tlapnje o "dragom životu" - naprosto ono što je skriveno, što mislimo a rijetko izgovaramo naglas, stavlja u prvi plan, pa tako jedna sretno udana žena svog pristojnog supruga porijeklom iz Čehoslovačke prevari na literarnoj zabavi zanoseći se zetom poznatog pisca.
Poslije će mu, bestidno, napisati i pismo/pjesmu: "Pisati ovo pismo je kao stavljati poruku u bocu - / I nadati se / Da će stići do Japana."
To je ujedno i jedina istinski sretna priča u ovoj zbirci (ako, naravno, na umu imamo sreću žene koja piše pismo, a ne njezinog pristojnog, radišnog supruga).
Ostalih devet, mimo one četiri autobiografske, tegobne su poput grlobolje koja jednjak pretvori u brusni papir.
Jesti morate, pa tako ne možete odoljeti ni porivu da čitate priče, ali ne klize glatko, niti dobro sjedaju na želudac.
U priči "Amundsen" jedna će mladenka, bez pravog objašnjenja, biti ostavljena ispred matičnog ureda, iako je na putu za vjenčanje upravo shvatila da bi ovog časa "za njega legla u svaku močvaru ili blatnjavi jarak ili pustila da mi se kralješnica drobi na stijenju uz cestu kad bi zatražio da to napravimo stojećki".
U "Otići iz Maverlyja" jedan će veteran Ratnog zrakoplovstva iz ljubavi postati policajac; ljubavi koja se dogodila neplanirano s udanom ženom.
Kući će hrliti uzbuđen nakon noćne smjene, jer jedino što zapravo želi jest razgovarati s Isabel.
No, podsjećam, kod Munro se do sreće ne dolazi lako, ako se uopće dolazi: najbolje joj se ne nadati, pa vas možda slučajno zadesi, stigne kao zakašnjela nagrada, barem u slučaju policajca Raya, za neke davne šetnje u kojima je jednu djevojku pratio kući iz kina.
"Šljunak" je jedna od onih priča iz zasebne kolekcije Alice Munro koje, srećom, nikad nisu dobile i zasebnu zbirku.
To su priče zbog kojih vam se smuči od života, najčešće uključuju smrti male djece i, nerijetko, drugu djecu koja sve to mirno promatraju, a ponekad su i kriva.
Srećom, kažem, ne obitavaju u jednoj zbirci, nego su raspršene kroz različita Munroičina izdanja pa se lakše podnose.
"Utočište" je prva priča koja nedvosmisleno tematizira okrutnost - bračnog života u kojem jedan vlada, a drugi se povinuje.
Nije teško pretpostaviti kojeg su spola.
U "Ponosu" nema direktne okrutnosti, ali posredno pripovijeda o strahu od okrutnosti - od toga da se jedan mladić odriče prava na ljubav jer ne vjeruje da bi ga itko mogao voljeti s loše sašivenom zečjom usnom.
U "Corrie" okrutnost doseže vrhunac, ali brutalnost se ne krije u otkriću istine, nego u prihvaćanju života s takvom istinom jer je "moglo biti gore, puno gore".
U "Vlaku" se bježi od života i intimnosti, u "Pogledu na jezero" upoznajemo zaborav koji nije odabran vlastitom voljom.
u "Dolly" konačno nailazimo na tračke humora jer će u stvarnosti oživjeti protagonistica jedne jako "proste pjesme", ali to neće, srećom, ovoga puta,  zaustaviti ljubav, niti pokolebati jednog muškarca.
I potom dolazi finale, četiri autobiografske priče, mrvice vlastite intime kojima se Alice Munro oprašta od svojih čitatelja.
Pitanje je kad će se sljedeći put - s obzirom da se Alice Munro, kaže, zauvijek oprostila od pisanja - pojaviti pisac koji će toliko dobro poznavati naše tegobe, sramote, podbačaje i krivnje...
i pritom nam uopće ne zamjerati.
 
 
 
Robin Sloan
Tajnovita knjižara gospodina Penumbre
Maja Šimleša
Neodoljiv stil, fantastična inteligencija, literarna pustolovina koja podsjeća na bajkoviti šarm Murakamija i entuzijastičnu magiju romana ideja Umberta Eca.
Definitivno nešto za mene! Jedinstveni i živahni senzibilitet rijedak u svijetu književnosti.
Duhovito i sjajno ljubavno pismo starom i novom svijetu knjiga.
Kupljena sam u samo tri minute koliko mi je trebalo da pročitam tekst na poleđini "Tajnovite knjižare".
Da, gospodin Penumbra se progurao na vrh moje liste knjiga koje svakako želim pročitati i bila sam uzbuđena i prije nego što sam je počela čitati.
Sve je zvučalo kao savršen recept za mene koja volim domišljate, možda pomalo pomaknute, ali definitivno inspirativne priče.
A ako je još k tome riječ o nečemu što na prvu zvuči kao svojevrsni hommage književnosti kao umjetnosti i kao poslastica za sve one koji u modernom svijetu i dalje znaju uživati u knjigama, naravno da očekujem mnogo.
No, nakon što sam knjigu i pročitala, moja očekivanja ostala su daleko od zadovoljenih.
Mogu samo reći da je tekst na koricama uistinu sjajno napisan, što, nažalost, ne mogu reći i za djelo na koje se taj tekst odnosi.
"Tajnovita knjižara gospodina Penumbre" ima toliko potencijala biti intrigantno i napeto djelo obojeno toplim, ljudskim momentima.
Radnja sama po sebi zapravo zvuči zanimljivo: tajno društvo, ekscentrični članovi, višestoljetna zagonetka, tajna besmrtnosti i sve to upakirano u ovo naše moderno informacijsko-tehnologijsko okruženje.
Claymore Jannon mladi je web dizajner koji uslijed gospodarske krize ostaje bez posla i, šećući San Franciscom u potrazi za novim zaposlenjem, naleti na zanimljiv oglas na vratima jedne knjižare u red-light četvrti: "TRAŽI SE RADNIK.
Kasna smjena, posebni uvjeti, dobre povlastice." Nakon kratkog razgovora s vlasnikom knjižare, vremešnim, ali vrlo živahnim gospodinom Penumbrom, te nakon naizgled jednostavnog testa penjanja po nezamislivo visokim ljestvama, odlučuje prihvatiti posao.


Knjižara je otvorena 24 sata dnevno, inventar je u najmanju ruku maštovit te vam se čini da će u svakom trenutku iza neke police izroniti Harry Potter glavom i bradom.
Knjižara je podijeljena u dva dijela: prvi "komercijalni" dio nudi knjige na prodaju, no ne mari previše za liste bestselera, dok drugi, stražnji dio nudi knjige na posudbu.
Riječ je o uskom, urnebesno visokom hodniku čije zidove s obje strane prekrivaju police s neobičnim knjigama koje nemaju ISBN i nigdje nisu evidentirane, odnosno službeno ne postoje.
Claya je zadesila noćna smjena, pravila su vrlo jednostavna, no ujedno i poprilično čudna za jednu knjižaru: uvijek biti točan, ne kasniti niti odlaziti ranije.
Ne gledati, čitati ili ikako drukčije istraživati naslove na policama, već ih samo donositi članovima.
Te naposljetku, voditi preciznu evidenciju svih transakcija: vrijeme dolaska i detaljan izvještaj o izgledu i ponašanju mušterija.
Clay na početku želi samo dobro obavljati posao kako ga ne bi izgubio i ne čini se previše ambicioznim istraživati onkraj dopuštenog.
Kako vrijeme prolazi, a mladić uviđa sve više čudnih obrazaca, znatiželja mu počinje golicati um.
Mušterija koje kupuju knjige gotovo da i nema, dok su članovi koji posuđuju knjige sve samo ne obični ljudi.
Riječ je o ekscentricima koji ulijeću u knjižaru u gluho doba noći te u frenetičnom zanosu traže neko specifično djelo sa "stražnjeg popisa", a nakon što Clay na nagovor prijatelja odluči zaviriti u jednu od tih knjiga, priča se opasno počinje zaplitati.
Gospodin Penumbra je zapravo jedan od članova tajnog društva posvećenog dešifriranju codex vitae Alda Manucija u kojem se navodno krije tajna besmrtnosti.
A Clay, ne zato što vjeruje u tu teoriju, već više zbog bliskosti i prijateljstva s Penumbrom, malo pomalo ulazi sve dublje u priču te uz pomoć svoje djevojke Kat, google-genijalke, čitave vojske geekova i najmodernijih računalnih sustava pokušava razbiti Manucijevu šifru.
Sadržaj doista obećava, zar ne? No, autor kao da ne uspijeva zagrepsti dublje ni po pitanju razrade radnje, a još manje kad je riječ o likovima.
Priča o besmrtnosti skrivenoj u knjizi staroj pet stotina godina, čijem je razotkrivanju posvećeno toliko generacija čitatelja, iz pera Robina Sloana zvuči površno i tinejdžerski.
Radnja je previše pojednostavljena, često dosadno linearna, bez neočekivanih zapleta ili raspleta te samo na trenutke uspijeva pobuditi napetost.
Ne kažem da je krajnje nezanimljiva, to nikako, već da više nalikuje radnji filma, a ne knjige.
Znate onaj osjećaj kad gledate film snimljen prema knjizi koju ste ranije pročitali i kad vam se čini da toliko toga nedostaje da zaokruži priču, da je radnja u filmu ogoljena i presiromašna?
No, to smatram čak i manjom štetom od neiskorištenosti potencijala likova.
Po mom mišljenju, i glavni i sporedni likovi vrlo su dobro skicirani i postavljeni, ali priča, nažalost, staje na tome.
Imate perspektivnog i domišljatog web-dizajnera koji igrom slučaja krene u jednu sasvim drukčiju životnu avanturu i on je jedini lik o čijem unutarnjem svijetu doznajemo nešto više zahvaljujući ich-formi.
Svi ostali likovi ostaju nerazrađeni, samo usputni prolaznici nužni za odvijanje radnje.
Nisam ih uspjela opipati niti u odnosu s Clayom.
Nedostaju mi njihove priče, njihova povijest, osjećaji, razmišljanja.
Tu je Penumbra, živopisni, nevjerojatno aktivni i napredni starac, drugi glavni lik u romanu, čija se sveukupna karakterizacija može smjestiti na jedva pola stranice, a bilo bi ga tako zanimljivo čitati.
Zatim Kat Potente, super zgodna, pametna, zanimljiva i ambiciozna cura, genijalka zaposlena u Googleu, rasadnik ideja i novih projekata o kojima doznajemo premalo.
Onda Clayevi prijatelji - Mat, umjetnik specijalnih efekata, i Neel, uspješni poduzetnik i ljubitelj dječačkih čarobnjačkih knjiga i igara.
A da ne spominjem elitu ekscentričnih čitatelja i članova društva koji su savršen materijal za oblikovanje i davanje šarma i boje ovoj poprilično blijedoj knjizi.
Baš šteta.
No, ipak nije sve tako crno.
Knjiga jest zabavna i može poslužiti kao lagano štivo u tramvaju, kod frizera ili na plaži.
Vrlo vjerojatno će vas povremeno nasmijati, možda ćete se na trenutke uhvatiti kako i sami maštate o uspinjanju tim vrtoglavo visokim ljestvama ili otkrivanju šifre u knjizi staroj pola tisućljeća.
Možda će vas nekako i dotaknuti.
Mene jest i to na samom kraju.
Jer, unatoč jednostavnosti ipak je uspjela progurati i neke lijepe ljudske vrijednosti kao što su prijateljstvo, privrženost, strastvenost, znatiželja i kreativnost te vrijednost djela koja ljude mogu učiniti besmrtnima.
Zahvalna sam Sloanu što se nije zapleo u razradi magijskih zaključaka, već se okrenuo u sasvim drugom smjeru i ponudio jednu možda neočekivanu, ali ljudsku, toplu i inspirativnu poruku.
 
 
 
Joseph Kanon
Istanbulski prolaz
Nataša Ozmec
Orhan Pamuk, a možda još više turske sapunice, svima su nam probudile ili produbile zanimanje za tursku kulturu, povijest, način života.
No, Istanbul, mnogima najljepši, ili barem najzanimljiviji grad na svijetu, vjerojatno nikada nije ni osjetio zamiranje tog interesa.
Na razmeđi kontinenata, pa i svjetova, nama koji nismo ondje bili, Istanbul se pričinja kao snoviđenje i izdiže sa svojim mirisima, zlatom, kupolama, minaretima, brodovima što zajedno s mostom tvore napregnutu tananu sponu.
Oni koji ga poznaju kažu da je to grad koji se obožava ili mrzi.
Joseph Kanon, očigledno među ovim prvima, zatravljen njegovom egzotičnošću, dao je gradu važnu ulogu u svom špijunskom trileru i time sigurno napravio odličan iskorak iz monotonije, ili barem bezličnosti pozadine kad je u pitanju ta vrsta romana.
Kanon piše u tradiciji klasika žanra, Le Carréa i Greena, piše dobro, napeto, stilski vrlo čisto - ništa ne ometa radnju koja grabi u sve dublju i gušću paučinu špijunaže.
No, ono što ovaj roman čini štivom koje s užitkom mogu čitati i oni koji nisu preveliki pobornici špijunskih trilera i lako se izgube u labirintu varki, taktiziranja i nadmudrivanja, među kojima sam i sama, jest činjenica da je fabula gusto premrežena autentičnim lokacijama, dobrim dijalozima, napetim situacijama između likova, s mnogo nedorečenosti čije se razriješenje nazire u idućim poglavljima i tjera vas da čitate sve brže i brže, a sve to vrludajući živopisnim istanbulskim uličicama, naslućujući usput izvornu atmosferu poslijeratne Turske.
Kako bi zaplet bio zamršeniji (možda se, kao i ja, pitate - pobogu, zašto?!), radnja je smještena u vrijeme neposredno iza Drugog svjetskog rata za kojeg je Turska bila neutralna, ali je svejedno, ili baš zato, privlačila izbjeglice i špijune.
Glavni lik Amerikanac, Leon Bauer, pomalo je neodređen tip, kao da ga ne možete sasvim uhvatiti, definirati, zaokružiti - baš kako i priliči dobrom špijunskom trileru.
Naravno, uz to i dovoljno pošten i “svoj“ da vam postane simpatičan i da stanete na njegovu stranu.
Ali, ipak ne sasvim.
Naime, Kanon je vješto iskoristio upravo užase i nemoralnost rata kako bi relativizirao životne vrijednosti i produbio moralne dvojbe i tako uspješno izbjegao klišeje, pa i “nepogrešivost“ glavnog junaka.
Ono što vas iznenadi jest da, kad se već dobrano približite polovici romana, shvatite da se usporedo sa špijunskom, plete i krhka, ambivalentna i napeta ljubavna priča.
Ona je, kako i pristoji kad su špijunu važni dokumenti u pitanju (iako nije, kao ni u većini špijunskih romana, baš zapravo jasno što je to tako važno...), naravno, u drugom planu, a dovoljno blizu da koketira s glavnom radnjom.
No, nećemo vam baš sve odati, a za one koji su pobornici špijunskih trilera treba, ruku na srce, reći: da se roman ocjenjivao isključivo prema kriterijima i standardima žanra, vjerojatno bi zaslužio i čistu peticu.
Neodgovorno bi ipak bilo ne spomenuti doslovce more tipfelera u inače solidnom prijevodu Miloša Đurđevića koji vas tu i tamo mogu čak i nasmijati (“Pohao je vjetar...“), ali su u konačnici dovoljno iritantni i ometaju čitanje pa nije baš jasno što je korektor (potpisan je Mladen Janković) zapravo radio na tekstu.



 
 
Gregory David Roberts
Shantaram 
Iva Ušćumlić Gretić
On je Australac, navučen na heroin, suprug kojem je propao brak i otac koji je izgubio skrbništvo nad djetetom, pljačkaš banaka, čovjek osuđen na 19 godina robije.
U zatvoru je mučen i ponižavan pa bježi iz najstrože čuvanog australskog zatvora i uz pomoć prijatelja uspijeva stići u Indiju.
Nisam vam otkrila ništa iz priče koja se raspliće u Shantaramu jer se svi ovi opisani događaji zbivaju prije prve rečenice romana.
Doznajemo o njima odmah, u trenutku kad naš junak - s novim imenom i izmišljenom osobnom poviješću - dolazi u Bombaj.

Svi bi ovi opisani događaji bili dovoljni za roman.
Za Gregoryja Davida Robertsa, autora "Shantarama", to je tek početak.
Nije dovoljno fascinantno? Događaji opisani u "Shantaramu", njegova putovanja Indijom, njegove nevolje i nezgode, činjenica da završava u slamu gdje postaje "liječnikom", a nakon toga i krijumčarem, mafijašem, borcem...
stvarni su događaji stvarnog čovjeka koji je, naposljetku, 1990.
dolijao u Njemačkoj kao švercer droge pa mu je konačno utvrđen identitet.
Pokazalo se da ga Australija traži pa je izručen na odsluženje ostatka kazne.
Tijekom tog je boravka u zatvoru i napisao tri verzije „Shantarama“ (konačna verzija ima gotovo 1000 stranica).
Prve dvije su čuvari uništili.

"Shantaram" je fascinantan roman na mnogo razina.
Fascinantne su biografske činjenice kojih je čitatelj svjestan.
Fascinantno je živ taj svijet Indije s kojim nas Roberts korak po korak upoznaje - ne bih čitateljima otkrivala Linbabino (tako su ga nazvali po dolasku u Indiju - Linbaba ili skraćeno Lin) putovanje duboko u srce Indije - ali zamislite kamen bačen u prilično duboko jezero.
Tako promatramo i upoznajemo Robertsovu Indiju: korak po korak, čovjeka po čovjeka, lik po lik.
I tu se krije sva čudesnost ovog velikog romana (a velik je, ne samo obimom, već i svime što se na tih 1000 stranica krije): rečenicu po rečenicu Roberts nam otvara čitav taj nevjerojatan svijet potpuno lišen klišejiziranih prikaza iz vodiča za turiste ili pretjerano idealiziranih priča onih koji u Indiju odlaze po odgovore.


Ovih 1000 stranica spada u najnevjerojatnija štiva koja sam u životu pročitala.
Stilski, narativno, karakterizacijom likova...
ma, kojom god literarnom kategorijom ga mjerili, "Shantaram" je natprosječno sjajan roman.
Ali više od toga: na ljudskoj razini, na razini onoga što bi književnost, dobra književnost, trebala raditi, on potiče, pokreće, inspirira, daje misliti.

Čituckala sam brojne recenzije i prikaze "Shantarama" i u svima je fokus Indija.
Kao, to je Indija kakvu niste upoznali.
I to je točno.
Ali mislim da je Indija u ovom romanu samo jedan od likova, isto kao što su to brojni drugi koji će se pojaviti u priči.
Da je ovo priča o Indiji, sumnjam da bi me opčinila toliko da sam nekoliko godina proganjala razne izdavače i molila ih da je izdaju, obećavajući štoviše da ću je besplatno prevesti, samo neka izađe.


"Shantaram" nije selfhelp, iako se može tako čitati.
"Shantaram"  nije ni putopis, iako se i tako može čitati.
Nije ni triler, pustolovni roman, krimić - iako ima elemenata sveg tog troje.
"Shantaram" je priča o životu, i ma koliko to pretenciozno zvučalo, nema u romanu ni trunke pretencioznosti za kojom ja nužno posežem kako bih vam je približila.

Glavni lik prije nego se u samom romanu išta dogodi proživi uvod, početak, zaplet i rasplet dostojan dobrog trilera.
I to se sve dogodi prije 1000 stranica ovog putovanja i priznajem da sam na početku mislila da će on sada na 1000 stranica imati momente katarze, kajanja, pročišćenja i tko zna čega sve ne, e da bi na kraju imali povratak sina razmetnoga.
Ali to se ne događa.
Lin jednostavno prihvaća sve što mu život nosi, ma kako nevjerojatno bilo, i pušta da ga događaji odvedu dalje, da se petljaju, sapliću i raspliću, da mu nose predivne ljude, da ga zaljubljuju i lome mu srce, da ga tjeraju da u nevjerojatne situacije.


On je jednostavno živ, slomljen, uništen, čovjek s ogromnom krivnjom i golemim teretom na leđima, ali živ.
Čitajući, zapitala sam se koliko sam ja spremna riskirati u svojem životu, a koliko se uporno opirem događajima koji imaju neku svoju volju i neko novo odredište za mene.
I zato me fascinirao, opčinio i na kraju me - a to je odlika samo izvrsne književnosti - natjerao da drugačije pogledam život i svijet oko sebe.
Da mu jednostavno dam priliku da me iznenadi, da mi se pokaže pustolovnim, da me odvede na neko posve novo, neistraženo mjesto.

Roberts je "Shantaram" pisao triput, ja sam ga dosad pročitala najmanje triput.
Na engleskom jer mi je izvornik jedini bio dostupan.
Ne prestaje me iznenađivati i ne prestaje me opčinjavati.
Ideja da život može biti nevjerojatan i uzbudljiv samo ako mu dopustim da ne bude ono što sam ja zacrtala da bi trebao biti jedna je od onih koje temeljito uzbuđuju svaki dio mene.
Isto kao i ideja da se može i smije pogriješiti i da iz nekih pogrešaka nastaju spektakularno čudesni obrati.

Pročitajte "Shantaram".
Ako mu date priliku, bit ćete zahvalni na tih 1000 stranica jer ćete imati što danima čitati i prevrtati po rukama.
A ako vas zaljubi u sebe, kao što je napravio meni, uhvatit ćete se kako promatrate svijet jednog posve običnog dana, možda u autobusu na putu do posla, i pitate se kakvo vam se predivno iznenađenje krije iza sljedećeg ugla.



 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Stieg Larsson
Muškarci koji mrze žene
Lidija Deduš
Od onih sam osoba čiji kvocijent emocionalne inteligencije nije dovoljno visok, a da joj se karakter ne bi poljuljao pod medijskim bombardiranjem informacijama o ekskvizitnoj Lisbeth Salander i njezinim antiheroinskim čarima, pa sam poklekla pod pritiskom i uhvatila se u koštac s posthumnim ostacima švedskog Wunder Menscha Larssona, a sve pod izgovorom kako ne valja biti opće nekulturan i neinformiran i kako je svaka knjiga, makar bila vrijedna ništice, zaslužila biti pročitana, pa zaboravljena u prašini.
Govorim o prvom dijelu trilogije Millennium nazvanom "Muškarci koji mrze žene", o naslovu kojim su prošle godine vrvjeli svi dnevnici, tjednici i internetski portali, a čija se američka ekranizacija tijekom cijele 2012.
projicirala u kinima diljem lijepe naše.
Radnja romana je, u kratkim crtama, sljedeća: Mikaela Blomkvista, novinara čiji je ugled okaljan izgubljenom sudskom parnicom protiv moćnog industrijalca i poslovnjaka Wennerströma, unajmljuje drugi, jednako moćni biznismen Henrik Vanger kako bi rasvijetlio slučaj nećakinje Harriet Vanger koja je nestala sredinom prošlog stoljeća, od kada joj se gubi svaki trag.
U svojoj odiseji Blomkvist susreće Lisbeth Salander, genijalnu i socijalno neadaptiranu računalnu hakericu sumnjive prošlosti, koja će mu pomoći u otkrivanju okolnosti koje su pratile Harrietin nestanak i povratiti obraz u slučaju Wennerström.

Ovaj istražiteljski par, kao i svaki stereotipni par u svakom krimi-romanu, ima svoje fetiše, a to su kava i sendviči sa sirom, jetrenom paštetom i kiselim krastavcima.
Sama ideja koju je Larsson pokušao provesti u djelo itekako je interesantna: nacistička povijest članova jedne od najmoćnijih obitelji Švedske izmiješana sa sadističkim torturama i incestuoznim odnosima dirigiranim palicom opsesivno-kompulzivnog alkoholičara i serijskog ubojice.
Obiteljske drame čitateljima su  uvijek zanimljiva tema, a kada su začinjene psihološkim devijacijama protagonista, knjiga bi trebala biti pun pogodak.
Međutim, sa žalošću moram konstatirati kako je ovaj prvi dio Larssonove trilogije na mene ostavio učinak mokre krpe posred lica.
Pisana krutim, novinarskim stilom, s nabacanim podacima koji se na nekim mjestima bespotrebno gomilaju, a na drugima ih očajnički fali, nije ostavila na mene apsolutno nikakvu emociju, a ta se ravnodušnost protezala tijekom svih 445 stranica knjige.
Nema onog uzbuđenja kada deus ex machina zakaže, pa se glavni protagonist mora dobro oznojiti ne bi li se izvukao iz nevolje u koju se upleo; nema efekta otvorenih usta u trenutku razotkrivanja mračne tajne obitelji stare nekoliko desetljeća, niti jeze koju bi na svakog čitatelja trebala ostaviti slika spržene i dekapitirane mačke bačene pred Blomkvistova vrata kao zlokobna prijetnja.
Žao mi je što Larsson svojim krutim jezikom nije uspio ispričati priču koja bi čitatelja, na kraju, ostavila u šoku, budući da je odabrao proanalizirati tako teške teme i predstaviti ih publici.
Ono što, doduše, jest interesantno je to da je roman, koji tematizira mržnju žena, rodio novu heroinu koja će, po svemu sudeći, dugo ostati zapamćena po svemu onome što je društvo do sada kritiziralo i odbacivalo.
Lisbeth Salander istisnula je klasičnu žensku ljepotu i nametnula inteligenciju kao imperativ; po njezinom stilu modne kuće su sačinjavale nove kolekcije, čime je postala modelom koji će inspirirati nove naraštaje, iznikle na tlu sveopćeg ludila kao posljedice tehnologija koje se mijenjaju brzinom svjetlosti.
Nije neobično ni to što je Larsson glavnog zločinca okarakterizirao kao nacističkog sadista koji, osim što svoju mržnju ispoljava prema van, iste te zločine čini unutar vlastite obitelji, jer je i sam velik dio života proveo boreći se protiv antidemokratske, desničarske, ekstremističke i rasističke politike.
Prema biografiji, odgajali su ga baka i djed koji je bio deklarirani antifašist što je, vrlo vjerojatno, bila posljedica boravka u nekom od koncentracijskih logora.
Larsson je, zbog toga, posljednjih petnaest godina svog života proveo pod stalnom prijetnjom desničara, sve do iznenadne smrti 2004.
godine, a još jedna zanimljivost vezana uz njega je ta da se njegova smrt podudarila s datumom Kristalne noći, 9.
studenoga.
Bilo kako bilo, "Muškarci koji mrze žene" knjiga je koja će čitatelja zabaviti i skratiti mu dokolicu, s kojeg aspekta zaslužuje visoko mjesto na ljestvici literature za razbibrigu.
Ali, medijski nepotrebno razvikana i eksponirana, ostat će vrlo vjerojatno i vrlo skoro - zaboravljena.



 
 
Elif Shafak
Četrdeset pravila ljubavi
Lidija Deduš
Napisati preporuku za knjigu izuzetno je teška zadaća.
Napisati dobru preporuku, još i teža, budući da svaka knjiga dodiruje srca čitatelja na različite načine.
Kada sam odlučila pisati o ovoj knjizi, isključila sam mogućnost pisanja dobre preporuke iz više razloga.
Jedan od njih je taj što je ovo djelo samo po sebi preporuka te si ja, prilikom pisanja o njemu, mogu jedino pripisati ulogu nagovarača.
Drugi, puno važniji, jest taj što ova knjiga isijava mudrost o kojoj bi svaki sud, ma koliko objektivan, bio suvišan i, moguće, pogrešan.
Stoga ću samo pokušati prenijeti dio osjećaja koji su me pratili dok sam je čitala i nadati se da ću biti dovoljno uvjerljiva, jer mislim kako bi ova izuzetna knjiga trebala postati dijelom srca svakog njezinog čitatelja, pa makar bila prikazana i na siromašan način.
Prije svega želim reći: ovo je knjiga za svakoga.
Bilo da je vaše srce dobilo očekivani odgovor na traženu ljubav, bilo da ste još uvijek u potrazi za njim; bilo da ste vjernik ili nevjernik, primatelj, davatelj ili ravnodušno promatrate svijet oko sebe - poruka je za svakoga ista.
Treba je samo prepoznati i implementirati.
Na početku 21.
stoljeća, u američkoj saveznoj državi Massachussets, Ella Rubinstein stigla je do prekretnice.
Djeca su odrasla, suprug je sklon trčanju za suknjama, a ona, na pragu četrdesetih, polako počinje shvaćati kako joj život izmiče ispod stopala dok mirno stoji u mjestu.
U potrazi za samom sobom, zapošljava se u nakladničkoj kući koja je angažira da napiše recenziju knjige “Slatko bogohuljenje“ stanovitog Aziza Z.
Zahare.
“Slatko bogohuljenje“ naočigled je roman o životu islamskog pjesnika i mistika Rumija i njegovog duhovnog učitelja i prijatelja Šemsa iz Tabriza, koje sudbina spaja osamstotinjak godina prije Ellinog vremena.
Ali iza površnog opisa prijateljstva između sufije i propovjednika krije se mudrost koju mogu shvatiti samo oni čije je srce dovoljno otvoreno za primanje života sa svim njegovim nedaćama i uspjesima i dovoljno veliko za davanje dobrote i susretljivosti novim spoznajama, ljudima i iskustvima.
Šems iz Tabriza pronašao je prijatelja s kojim će ravnopravno podijeliti znanje stečeno tokom dugih godina lutanja i traženja vlastitog sebstva, ali na svom putu posijat će klicu promjene u svima koje uspije dotaći.
Među njima i u Elli Rubinstein u dalekoj, dalekoj budućnosti.
“Četrdeset pravila ljubavi“ roman je o kojem je izuzetno teško pisati.
Lak kao pero, a istovremeno bremenit osjećajima, kroz usta lutajućeg derviša pokušava nas poučiti o načinima potrage za ljubavlju, istinom i Bogom, a kroz prikaz života šačice likova koji pričaju svoje priče pokušava nam poručiti kako na svijetu postoji mirijada ljudskih sudbina i puteva.
Koji ćemo odabrati, na nama je da odlučimo.
Čitajući ovaj roman naučila sam kako životna sreća ne leži u visokim ciljevima i materijalnim zadovoljstvima, već u malim stvarima koje nam se, često slijepima, pružaju svaki dan u bezbroj različitih oblika.
Kako za neuspjehe ne treba okrivljavati druge ljude i okolnosti koje nas okružuju, već ih treba prihvaćati kao dragocjeno iskustvo na kojem ćemo izgraditi bolju/boljeg sebe.
Naučila sam i to da i prije nego što se uopće javi potreba za opraštanjem treba naučiti kako se bezuvjetno davati; kako se ne treba osvrtati u prošlost niti planirati budućnost, nego živjeti za trenutak i cijeniti sitnice koje nam život daje i nosi, jer se na njima gradi duhovno bogatstvo koje će nam donijeti unutarnji mir i zadovoljstvo.
Kako svako iskustvo treba objeručke prigrliti i potpuno mu se otvoriti, bez obzira na ono što nam nosi, jer jedino tako možemo spoznati sebe i stvarati vlastite životne filozofije kroz koje bismo, možda, mogli oplemeniti i druge oko sebe.
Šems iz Tabriza na svom je putovanju shvatio smisao postojanja i pretočio ga u četrdeset jednostavnih pravila koja su, naočigled, općepoznata i prečesto ponavljana.
Ali utkana u priče o “malim“ ljudima, ova pravila poprimaju sasvim drugu dimenziju.
“Čitav svemir sadržan je u jednom jedinom biću - tebi.
Sve što vidiš oko sebe, uključujući i one stvari koje ne voliš, čak i ljude koje prezireš ili ih se gnušaš, nazočno je u tebi u različitim stupnjevima.
Stoga, ne traži ni šejtana izvan sebe.
Vrag nije neka izvanredna sila koja te napada izvana.
On je običan glas iznutra.
Ako se u cijelosti upoznaš, ako se iskreno i odlučno suočiš i sa svojom mračnom i sa svojom svijetlom stranom, stići ćeš do uzvišenog oblika svijesti.
Kad osoba upozna samu sebe, spoznala je Boga.“
Elif Shafak napisala je priču o ljubavi i prijateljstvu koja nas uči da svaki čovjek negdje u svemiru ima svoju zrcalnu projekciju.
Kada je pronađemo, moramo se istinski truditi da je zadržimo i njegujemo jer, pronašavši svoju srodnu dušu, pronašli smo dio sebe.
Također, ova nas knjiga uči kako među ljudima nema razlike, kako treba izbjegavati sve podjele i predrasude, a u cilju postizanja unutarnjeg mira.
Kada je čovjek zadovoljan sobom, može živjeti u miru s drugima.
“Ako želiš promijeniti odnos na koji se drugi ponašaju prema tebi, najprije bi trebao promijeniti odnos na koji se sam ponašaš prema sebi.
Ne naučiš li voljeti sebe, u cijelosti i iskreno, nema načina da možeš biti voljen.
Međutim, jednom kad postigneš tu fazu, budi zahvalan za svaki trn koji drugi možda baci na tebe.
On je znak da ćeš ubrzo biti obasut ružama.“
I na kraju, kao zaključak, dajem vam još jednu misao koja se može implementirati na sve aspekte života: “Svaka istinska ljubav i prijateljstvo priča je o neočekivanoj preobrazbi.
Ako smo ista osoba prije i nakon što smo voljeli, to znači da nismo voljeli dovoljno.”
Budete li ista osoba prije i nakon čitanja ove knjige, to znači da niste čitali dovoljno pažljivo.



 
 
Hilary Mantel
Wolf Hall
Nataša Ozmec
Engleski roman, zanimljivo povijesno razdoblje, dobitnica Bookera...
Sve same preporuke, ali golema knjiga s više od petsto gusto tiskanih stranica, hladne naslovnice i naslov koji mi ništa ne govori, učinilo je “Wolf Hall“ zastrašujućim romanom kojeg sam mjesecima zaobilazila i odgađala.
Vjerojatno previše povijesti, previše politike, vjerojatno previše zahtjevno štivo o povijesnim činjenicama, intrigama s tisuću meni neraumljivih i nepoznatih poveznica i referenci...
O, kako sam se prevarila.
“Wolf Hall“ je briljantna knjiga koju ćete, kada se jednom odvažite i zaplužite prvim njenim stranicama, teško i nerado puštati iz ruku.
Zapravo, već prva stranica toliko je literarno snažna da prizor i sad živo pamtim.
“Kupila“ me na prvu, makar sam i dalje bila nepovjerljiva.
Znate kako neke knjige imaju odličan početak, ali poslije se ipak nekako misteriozno razvuku i pusti vas onaj početni žar? “Wolf Hall“ nije takva knjiga.
Malo po malo, ali neumoljivom brzinom, uvlači vas u jedan posve novi svijet, svoj svijet, u kojem ćete dobrovoljno živjeti sve dok ne dođete do kraja.
I kao kod svih odličnih knjiga, paradoksalno, stalno ćete je željeti čitati, istodobno želeći produžiti užitak, tako da knjiga nikad ne dođe do kraja.
Nisam prevelika ljubiteljica povijesnih romana, obično me zamori previše podataka i...
povijesti.
No ova knjiga nije povijesna knjiga, ona je prije svega sjajno, briljantno napisana knjiga, a možete je čitati i kao povijesni roman.
Priznajem, nekoliko puta nisam odoljela iskušenju i zaguglala sam likove, pojmove iz knjige, ali dočekalo me takvo razočaranje - dvodimenzionalna šturost bez imalo života - da sam brzo od toga odustala i vratila se knjizi.
Koja pak vrvi životom.

Vjerojatno potpuno neočekivano, glavni junak nije Henrik VIII., iako je u središtu radnje i jedan od glavnih likova, nego njegov tajnik Thomas Cromwell (ne dajte se zbuniti i zamijeniti ga s Oliverom Cromwellom, vjerojatno poznatijim političarem i potomkom Thomasove sestre Katherine - podatak koji nećete naći u knjizi, nego na internetu).
Štogod o Thomasu Cromwellu pročitali, čuli, vidjeli, saznali iz bilo kojeg izvora - navodno je bio važna, ali omražena osoba na tudorskom dvoru - ne može se mjeriti s veličanstveno uvjerljivim portretom, bolje rečeno, osobom od krvi i mesa, koju je u svojem nevjerojatnom umu stvorila Hilary Mantel, engleska spisateljica, dvostruka dobitnica cijenjene nagrade Booker, kojom je ovjenčana i upravo ova knjiga.
“Wolf Hall“ je prva od najavljene tri knjige, sage o Tudorima, bolje rečeno, sage o Engleskoj (politici).
Vodeći se povijesnim činjenicama, majstorski je, gotovo vizionarski, stvorila uvjerljive likove i više od toga - likove koje možete vidjeti, osjetiti što oni osjećaju, vidjeti svijet njihovim očima, stvoriti mišljenje o njima, strepiti nad njihovom  sudbinom, zauzeti strane u sukobima, odnosima...
Možete s njima jahati ususret neugodnom zadatku, osjetiti nelagodu neizbježnog susreta, tihi ushit zbog slučajno primijećenog detalja, nasladu uspjeha, treptaj srca za intimnog trenutka.
Upoznat ćete sasvim nove likove i događaje, jednog novog Henrika VIII., njegove žene (doduše, samo dvije, a i upitno je koliko su bile zakonite, ako je njemu za vjerovati...) i dvor, čak i ako niste mislili da je to moguće nakon odgledanih tolikih serija i filmova.

Stil Hilary Mantel bujan je i nezadrživ, kao da se stalno razvija i raste u svim smjerovima, a opet je ekonomičan, ne guši radnju i na pravom mjestu zna stati, povući se i ostaviti mašti da dovrši što treba; virtuoznost koje se ne bi posramili ni ponajbolji klasici realističnog romana.
I, iako se danas, možda i pomalo olako, razbacujemo frazama kao što je “novi klasik“, mislim da postoji bolja preporuka: “Wolf Hall“ je knjiga koju sam, čim sam pročitala posljednju stranicu, poželjela ponovo pročitati, a sigurna sam da nisam i neću u tome ostati sama.

Sjajan prijevod Petra Vujačića tako predano slijedi sve zavijutke autoričinih misli, stilske bravure i gotovo galopirajuću radnju - ne po žurnosti, nego po intenzitetu - da ćete lako zaboraviti da u ruci ne držite original.
Petsto majstorski napisanih stranica činit će vam se premalo - željet ćete još!



 
 
Patrick deWitt
Braća Sisters
Ilina Cenov
Godina je Gospodnja 1851.
Divlji Zapad.
U pravom smislu tih riječi.
Dva brata, Charlie i Eli Sisters, kreću na svojevrsni poslovni put od Oregona, kroz bespuća tada još rijetko naseljene Amerike, prema Kaliforniji.
No njihov razlog putovanja daleko je od usputnog razgledanja predivne prirode.
Njih su dvojica profesionalni ubojice.
Njihov je poslodavac misteriozni lik, kojeg zovu Komodor.
Povjerena im je nova misija: pronaći i ubiti čovjeka imena Hermann Kermitt Warm.
Nemaju braća ništa protiv Hermanna, zapravo, niti ga poznaju, niti ga žele upoznati.
Jednostavno, posao je posao.
Ovoga puta imaju i dodatni zadatak.
Naime, Komodor im je naložio da od Hermanna, prije nego li ga riješe svih ovozemaljskih muka, moraju izvući i tajanstvenu formulu.
Braća Sisters, kao ni čitatelji ovog nadasve ludog romana, nemaju pojma o kakvoj je formuli riječ.
Oni nisu ubojice mekog srca.
Daleko od toga.
No, kao što im se ne bi dalo raditi ni neki drugi posao, tako im se ne da raditi ni ovaj.
Ali od nečega se mora živjeti.
Kako stoje stvari, Hermann Kermitt Warm, čovječuljak neobična imena i još neobičnije životne priče, bit će posljednji posao u životu dvojice osebujnih poslovnjaka - ubojica, kakvih je u to vrijeme prerijama jahalo na stotine...
Ipak je to bio Divlji zapad.
Ovako bi se, u nekoliko rečenica, mogao opisati sadržaj sjajnog romana kanadskog pisca Patricka deWitta “Braća Sisters“.
Međutim, ovako opisan kratak sadržaj mogao bi se učiniti i ponešto plošnim, da ne kažem predvidljivim.
A našu bismo braću mogli zamisliti kao, primjerice, Johna Waynea i Garyja Coopera.
Pogrešno.
Apsolutno pogrešno...
Ako krenemo od karakterizacije likova, braća Sisters poprilično su degutantni tipovi antijunaka.
Charlie je dominantni stariji brat, vrlo okrutan, bezosjećajan i uvijek spreman na krvoproliće.
Kako slikovito opisuje Eli, Charlie je “divan u takvim situacijama, bistra uma i potpuno neustrašiv“.
Osim što je Charlie po svim današnjim parametrima pravi sociopat, on je i notorni alkoholičar, eksplozivni prgavac, okorjeli škrtac, i još štošta.
Eli, ujedno i pripovjedač, prilična je suprotnost svome bratu.
On je nesiguran, pretio i uvijek zabrinut.
Mrzi taj okrutni posao uzimanja tuđih života, iako sve svoje zadatke obavlja točno onako kako se to od njega očekuje.
No njegovi su snovi daleko od prizemne zarade na tuđoj muci, ili ubijanja za novac.
Eli ipak sanja o nekom mirnom, legalnom poslu.
Naravno, pritom ga izjeda briga hoće li do tog mirnog, legalnog posla ikada doći, ili će ga ipak prije sustići neki (zalutali?) metak.
Eli često razmišlja o smislu života i o tome da “možda čovjek nije ni stvoren da bi ikada bio istinski sretan“.
Koliko god bio drugačiji od svoga brata Charlieja, Eli ima i svoju tamnu stranu.
Naime, ponekad ga obuzme nesavladiv poriv za nasiljem, “čiji crni sadržaj pomračuje um i teče nezaustavljivo, beskonačno“.
Današnji bi psihijatar neosporno i za njega našao prikladnu dijagnozu...
Kako braća Sisters putuju od nemila do nedraga, tako susreću i svu onovremensku lepezu bizarnih likova.
Na primjer, na samome početku ovoga romana, braća se susreću s čovjekom koji plače.
Iako ga prvotno Charlie poželi skratiti za glavu, jer mu je sumnjiv (zapravo, Charlieju je svatko sumnjiv), braća ga ipak puštaju da ide svojim čudnim putem.
I braća, a i mi, čitatelji, ostajemo do kraja romana u neznanju.
Ne saznajemo ni tko je taj čovjek, ni zašto plače i uzdiše, ni kamo ide...
Zatim  je tu lik zubara Reginalda Wattsa.
Vječiti gubitnik, koji je propao u baš svakom poslu kojega se ikada dotakao.
A s obzirom da mu je Eli treća mušterija u tri tjedna, Reginald sasvim rezignirano zaključuje kako “neće uspjeti ni u zubarstvu“.
Naravno, takvih je likova ovaj roman prepun.
Primjerice, preslatka i dotjerana djevojčica, koja otrovom želi ubiti psa, ali i samu braću.
Ili dječak (slučajno ili ne, i on stalno plače!), koji je žrtva okrutne zlatne groznice.
Pa sušičava knjigovotkinja, stara vještica u napuštenoj kolibi usred ničega, lokalni vlastodršci, lude prostitutke, itd...
Gledajući strogo s fabularne strane, većina ovih spodoba nema neke pretjerane važnosti za zadatak braće Sisters.
Ruku na srce, nemaju neke veze ni sa samim romanom.
Međutim, takvi uvrnuti likovi, vrlo neobičnih i neuobičajenih imena, zapravo stvaraju i potenciraju dojam uvrnutosti ovoga literarnog uratka.
A ovdje se radi o onoj Tarantinovskoj uvrnutosti i morbidnosti, hektolitrima krvi, nasilja, leševa, ludosti i svega onoga što nas šokira do srži.
I to volimo, makar znamo da bi zbog toga psihijatar i nama mogao pronaći dijagnozu!
Bizarne situacije, koje se nižu u vrlo dinamičnom nizu, udaljavaju “Braću Sisters“ od tradicionalnog romana.
Zapravo, riječ je o vrlo zanimljivom hibridu pustolovnog romana i romana ceste (ili točnije, u kroničnom nedostatku cesta u tadašnjem SAD-u, staze za konje).
Pustolovine braće Sisters su, kako to i biva kod pustolovnih romana, često satirične i humoristične, ali i šokantno brutalne i bizarne.
Time “Braća Sisters“ na trenutke postaju prilično jezivo i duboko uznemirujuće djelo.
Ali, u kontekstu vremena o kojem se piše, i u kontekstu Divljeg zapada (tek poslije “Braće Sisters“ mi je postalo potpuno jasno zašto se Divlji zapad naziva upravo tako), to ni ne može biti drugačije.
Iako se pomalo sramimo priznati, mi ipak volimo ostati u šoku...
S obzirom da je pripovjedač Eli Sisters, tako je i jezik ovoga romana vrlo jednostavan i izravan.
Naravno, to je i posve očekivano, jer Eli svakako ne spada u rijetku kategoriju tadašnjih erudita.
Njegove su misli često isticanje sasvim očitog.
U nekoliko sam navrata, zatečena takvim rečeničnim sklopovima, imala osjećaj da sam zalutala u Alana Forda.
Čudni likovi, bizarne situacije i rečenice koje poentiraju sasvim očite stvari jasna su fordovska referenca.
Iako sam gotovo sigurna da se uslijed popularnosti spomenutog stripa (gotovo isključivo na Balkanu i u Italiji), kanadski pisac nikako nije mogao susresti s kultnim stripom.
Iako, kako mi Hrvati to običavamo činiti, možda otkrijemo kako mu je jetrvina pratetka od none bila s Hvara pa nam i piščevo možebitno poznavanje Alana Forda “sjedne“ na mjesto!
DeWitt je ovim romanom uronio u dominantan dio povijesti Sjedinjenih Američkih Država (ako ćemo biti jako zločesti, mogli bismo reći i gotovo jedini dio bitne povijesti te moćne države).
On se dotakao tog, toliko puta opjevanog, opisanog i “ofilmljenog“ Divljeg zapada i perioda zlatne groznice, koja “ako te obzme, zatruje samu srž“.
Ujedno, pisanje ovoga romana bio je i poprilično hrabar potez, jer se u posljednjih nekoliko godina često ističe kako tematika Divljeg zapada nije baš atraktivna (čitaj: financijski isplativa).
DeWittova se hrabrost u potpunosti isplatila, jer ne samo da mu je roman postigao golemu popularnost, već je zaslužio i nominaciju za prestižnu književnu nagradu Man Booker.
Svojom hrabrošću, ili kako on to u jednom intervjuu objašnjava, kroničnim nedostatkom društvenog života, zbog kojega je jednostavno sjeo i pisao, zaslužio je mjesto u panteonu western legendi.
Tako ćemo u veselo društvo Johna Sturgesa, Sergija Leonea i njegovih spaghetti westerna, ili pak pisaca kultnih westerna poput Zanea Greya ili Karla Maya, morati uvrstiti i Patricka deWitta.
Nisam baš sigurna da će se ranije nabrojene legende htjeti “igrati“ s našim lagano poremećenim deWittom i njegovim uvrnutim likovima.
Ali mi hoćemo.
I to s neskrivenom simpatijom prema nečmu, čega je nažalost sve manje, a mi čitatelji tako čeznemo za time: da budemo šokirani, i da u nevjerici gledamo u napisane retke, svako malo zastajući i pitajući se - ma, je li ovo moguće?!



 
 
Daniel Kehlmann
Slava
Lidija Deduš
Volim pisati o knjigama koje su mi pružile zabavna poslijepodneva i istovremeno mi pomogle zaspati u noćima kada se, zbog velikih količina kave popijene prethodnog dana, nikako nisam mogla smjestiti u svoju glavu, pod zatvorene kapke.
Ovaj put riječ je o zbirci priča koje su me potakle na razmišljanje kako pisac na nekoj mikroknjiževnoj razini ima ulogu boga jer daje život svojim likovima, upravlja njihovim sudbinama i poigrava se njima prema vlastitoj želji i nahođenju.
S Danielom Kehlmannom prvi put sam se družila još za vrijeme studija, kad sam se bavila standardnim devijacijama i raspodjelama vjerojatnosti ispod zvonolike krivulje á la Friedrich Gauss.
Riječ je bila o romanu “Mjerenje svijeta“, koji od srca preporučam svima koji se vole smijati starim grintavcima, a istovremeno naučiti ponešto o područjima znanosti s kojima se do sada nisu nikad susreli.
“Slava“ je podnaslovljena kao “Roman u devet priča”, što je dobra karakterizacija štiva koje će vas, odlučite li ga pročitati, zabavljati na dvjestotinjak stranica koje se gotovo pa čitaju same.
Svaka pripovijetka bavi se svojim poslom - pričom o osobi koja je u punoj snazi svoje popularnosti, na njezinoj margini, ili već pomalo zaboravljena.
Istovremeno, sve te osobe imaju neku dodirnu točku - sprijateljuju se s drugim likovima, zabunom dobivaju njihove brojeve mobitela, čime im se otvaraju vrata nekog novog svijeta - tuđeg života, ili se pak zaljubljuju u glavnu protagonisticu romana svojeg omiljenog autora.

Iako svaka od pripovijedaka plijeni čitateljevu pažnju na svoj način, izdvojila bih tri koje su me se dojmile više od ostalih.
Prva, “Rosalie ide umrijeti“ govori o ženi koja, suočena s vlastitom prolaznošću i smrtonosnom bolešću, odlučuje angažirati švicarsku kliniku koja će joj pomoći umrijeti.
Kehlmann je u svojoj maštovitosti i avangardnom koncipiranju zbirke priča kao romana išao tako daleko da je u ovoj pripovijetci dozvolio glavnoj protagonistici da preskoči ogradu svog imaginarnog knjiškog dvorišta i uđe u područje piščevog univerzuma u kojem će on, kanalizirajući svoju dobru ili lošu volju kroz riječi i misaone procese, odrediti sretan ili nesretan kraj svojoj prokreaciji.
U pripovijetci “Istok“ ne tako poznata književnica Maria Rubinstein umjesto kolege spisatelja odlazi daleko na istok gdje će, nakon dva dana druženja s kolegama književnicima, loše hrane, muha i vrućine ući u zonu sumraka u kojoj će prvo ostati bez prijevoza i hotela, zatim bez prtljage, hrane i vode, a na kraju i bez identiteta.
I treća, “Kako sam lagao i umro“, bavi se pitanjem bračne nevjere i moralnim suočavanjima protagonista koji je odabrao živjeti dvostrukim životom supruga i ljubavnika.
Iz ove priče izdvajam odlomak kojim je Kehlmann u par rečenica uspio opisati izvor frustracija koje utječu na ljudsko ponašanje.
“Ali život slomi svakoga i zašto bi se baš moji snovi ostvarili? Čitanje knjiga nije zanimanje, govorio je moj otac, i koliko god me to tada srdilo, i ja ću, kad moja djeca dođu u tu dob, govoriti isto: čitanje knjiga nije zanimanje.
Tako sam studirao elektrotehniku s naglaskom na mobilnoj komunikaciji, učio o tada još analognim mobilnim telefonima (čini mi se kao da je otada prošla čitava vječnost), o SID-i MIN-kodovima i o svim metodama odašiljanja ljudskoga glasa oko svijeta u mikrosekundama, zaposlio sam se i navikao na tromost uredskih poslijepodneva s mirisom kave i ozona.
Prvo sam imao pet, zatim sedam i naposljetku devet podređenih, zapanjeno sam ustanovio da ljudi ne mogu raditi zajedno, a da se ne mrze i da im ne možeš dati nikakav zadatak, a da te se ne počnu gnušati, upoznao sam Hannah, koju sam volio više nego ona mene, postao sam voditelj odjela i onda su me premjestili u drugi grad; to se naziva karijerom.
Zarađivao sam dobro, bio sam veoma osamljen, uvečer sam čitao latinske knjige uz pomoć rječnika ili sam na tv gledao komedije s nevidljivom publikom koja se smijala i prihvatio činjenicu da je život to što jest i da čovjek tek rijetko ima izbora.”
Kehlmannovi protagonisti likovi su s margine: glumci čija se popularnost zaboravlja, neuspjeli pisci, službenici koji se, zatečeni neočekivanim životnim obratima, ne snalaze u novododijeljenim ulogama.
I unatoč satiri koja od početka do kraja prati knjigu, ona je obavijena finim mirisom dekadencije, što pojačava naglasak na ovosvjetovnu smrtnost i prolaznost.



 
 
Chimamanda Ngozi Adichie
Polovica žutog sunca
Lidija Deduš
Godina 1968.
bila je godina događaja koji su mijenjali svijet.
Bila je to godina rock'n'rolla, droge, slobodnog seksa, godina atentata na borce za pravdu i političke ličnosti, godina političkih previranja na svim kontinentima i godina čiji će događaji činiti prekretnicu u stvaranju svijeta kakav danas poznajemo.
No, šezdeset i osma godina prošloga stoljeća ostat  će zapamćena i po velikoj gladi koja je zadesila civilno stanovništvo Biafre.
Po borbi u kojoj je, od rujna '68.
do lipnja '69.
godine, umrlo oko milijun ljudi.
“Polovica žutog sunca“ mlade nigerijske spisateljice Chimamande Ngozi Adichie roman je o Biafri i njezinim patnjama tijekom sedmog desetljeća prošlog stoljeća.
No, ipak, to nije priča samo o ratu i ratnim stradanjima, već prvenstveno roman o praštanju, ljubavi i ljudskosti.
Da bi se radnja romana mogla jednostavnije pratiti, potrebno je možda reći nekoliko važnih činjenica o političkoj, kulturnoj i sociološkoj povijesti Nigerije koja je, do 1960.
godine, bila britanska kolonija.
Nakon odcijepljenja, njezino tlo nastanjuju etničke skupine raznolikih kulturnih obilježja i vjerskih pripadnosti: Hausa, Yoruba, Furlani i Igbo.
Netrpeljivosti, prije svega bazirane na vjerskoj osnovi, kulminirale su 1965.
godine, kada dolazi do pobune u kojoj pogiba nekoliko desetaka tisuća pripadnika plemena Igbo, a brojni postaju prognanici.


Revolt koji se probudio u stradalim ljudima potaknuo je njihove vođe na ideju o odvajanju od Nigerije i osnivanje samostalne Republike Biafre.
Republika Biafra nije bila dugog vijeka.
Kao država, samoproglašena izvan granica Nigerije, trajala je samo tri godine - u tom su vremenu njeni stanovnici iskusili neke od najvećih ljudskih patnji.
Ali, kao takva, ta je zemlja priča o želji za slobodom kao najvišem cilju ljudskog bića.
“Polovica žutog sunca“ govori o životu ljudi koji su ovim ratom izgubili sva materijalna dobra, proživjeli duševne i fizičke boli, no usprkos svemu ostali plemeniti i čovječni.
A kreirajući likove koji će nositi radnju sve do samoga kraja, Chimamanda Ngozi Adichie stvorila je likove s kojima je nemoguće ne smijati se i ne plakati; likove koji, tako stvarni i bliski, moraju dotaknuti srce baš svakog čitatelja.
Početkom šezdesetih u kuću sveučilišnog profesora Odenigba stiže Ugwu, neuki dječak iz nigerijske provincije koji još vjeruje u vradžbine, predodređen da služi gospodaru kao kuhar i sluga sa cjeloživotnim angažmanom.
Sluge se, u to vrijeme, još uvijek tretiraju kao bića nižeg stupnja inteligencije, ali Odenigbo je reformist koji vjeruje da samo pismeni ljudi mogu pridonijeti razvoju kulture i života u njegovoj zemlji.
Stoga Ugwu, neposredno po dolasku, počinje pohađati školu i čitati knjige, da bi jednom bio spreman postati studentom sveučilišta u Nsukki.
Ugwuov lik, ujedno, čini i okosnicu romana, jer je u njemu personificirana Nigerija tog vremena: siromašna, podijeljena, i istovremeno zaostala i napredna.
Ali, Ugwu će nositi radnju do samog kraja i taj će lik, koji odiše dobrotom, objediniti sve ono što se, u danim okolnostima, čini sasvim nemogućim: od nepismenog i poniznog dječaka postat će učitelj u ratnoj školi, ali, nakon novačenja, pokazati i životinjsku stranu svog karaktera.
Karaktera svih ljudi u vrtlogu rata.
U vrijeme dolaska Ugwua, Odenigbo započinje i vezu s Olannom, ljepoticom iz bogate nigerijske obitelji, čiji roditelji održavaju veze s političkim vrhom Nigerije, te za Olannu i Kainene, njenu sestru blizanku - fizički jednako lijepu, ali karakterno potpuno različitu - planiraju budućnost kroz veze s nekima od ključnih figura političke scene tog vremena.
Međutim, Olanna se zaljubljuje u Odenigba i zapošljava na sveučilištu u Nsukki, dok Kainene preuzima dio očevih poslova u Port Harcourtu, te započinje vezu s Britancem Richardom Churchillom, piscem koji, došavši u Afriku, odlučuje tamo i ostati.
Richard je neproduktivan pisac koji se tek snalazi u novom podneblju i u novim životnim uvjetima, ali njegova će uloga, tijekom godina, biti od izuzetne važnosti za državu.
Prijeratne godine obilježene su živim društvenim životom Olanne i Odenigba.
Kroz njihovu kuću prolaze mnogi pripadnici intelektualnog vrha Nigerije, i baš tu se održavaju brojne intelektualne rasprave o budućnosti države.
No, sredinom šezdesetih počinje rat za odcjepljenje Biafre od Nigerije.
Biafru tada, etnički, većinski čine pripadnici plemena Igbo, kršćani po vjeroispovijesti.
Nigerija je većinski muslimanska, i ovaj se rat, u prvu ruku, može činiti kao vjerski, ali Richard će ga, kao angažirani biafrijski novinar, najjasnije definirati kao rat u čijoj režiji stoji Velika Britanija, sa svim svojim političkim interesima i koristima.
Godine prije rata za Olannu i Odenigba godine su ljubavi, poštovanja i sreće.
Međutim, hoće li ih ratne godine uspjeti očuvati od potpune propasti? Osim toga, Olanna i Kainene odavno ne održavaju sestrinske odnose kakve pamte iz djetinjstva.
Ti će odnosi u potpunosti biti narušeni kad Kainene sazna kako je Olanna, potraživši utjehu u Richardovu krilu nakon burnog prekida s Odenigbom, izdala ne samo njezino povjerenje, već u potpunosti uništila bilo kakav trag krvnog srodstva između njih dvije.
Ipak, vrijeme čini svoje, a ljudsko srce je ljudsko srce.
Tragedija biafrijskog naroda i godine koje će uslijediti, izblijedit će tragove mržnje iz odnosa ovih četvero ljudi, a primjer koji će pružiti svojim angažmanom na političkom i obiteljskom polju nemjerljiv je s gubitkom koji će, svatko od njih, iskusiti na individualnom planu.
“Polovica žutog sunca“ roman je o ratu.
O dijelu povijesti tako bliskom, a ipak nedovoljno poznatom.
Ali, životne tragedije glavnih protagonista, iako snažno prožete političkim zbivanjima, progonstvima, tugom, bijedom, glađu i borbom za pravdu, nisu od onih koje bi mogle pokolebati njihova hrabra srca.
I u tome je njihova najveća ljepota.



 
 
Ahmet Ümit
Magla i noć
Tanja Tolić
Sedat je turski obavještajac na kojeg je netko upravo pucao;  budi se iz teškoga sna, zbunjen, u bolnici, sa samo jednim pitanjem na pameti - gdje je Mine? Ispred njega sjedi strogi stric, također obavještajac, kao što je uostalom bio i njegov otac, Sedatov djed; pored njega je Sedatova brižna supruga Melike, ustrašena jer je Sedat izgubio mnogo krvi.
Sedata su, toliko se sjeća, napali ljevičar Fahri i nepoznati čovjek preobučen u prodavača pereca.
Fahrija je Sedat ustrijelo, prodavaču pereca nema ni traga.
Kao ni Mine, njegovoj mladoj ljubavnici koja je nestala prije pet dana.

Tako počinje roman "Magla i noć" (Naklada Ljevak, 2013.), psihološko-politički triler turskog pisca Ahmeta Ümita kojeg je nedavno upoznala i zagrebačka publika na gostovanju u sklopu festivala "Europea u Dvorištu".
Ümit, rođen 1960.
u Istanbulu, turska je književna zvijezda: iako možda nema značaj kao Orhan Pamuk, omiljen je i kod publike i kod kritike zbog svojih psiholoških trilera koji se baziraju na turskoj povijesti i političkim prilikama.
Ne znam treba li to pripisati sapunicama, no interes za tursku produkciju definitivno je pojačan, pa je osim "Magle i noći" na hrvatski preveden i Ümitov roman "Memento za Istanbul" (Hena com), a Naklada Ljevak za 2014.
godinu najavila je i prijevod romana "Ubojstvo sultana".
Prijevodna književnost u Hrvatskoj time je definitivno obogaćena, jer je "Magla i noć" izvrsno štivo, a iščitavajući Ümitov stil pisanja koji je dorađen do perfekcionizma, za pretpostaviti je da ni njegova druga djela ne zaostaju.

"Magla i noć" je, dakle, triler, iako se taj odabir žanra ne bi dao naslutiti gledajući u naslovnicu.
Plavi cover knjige, posut zvijezdama i urešen vijugavim slovima, kao da nagovještava da nas unutar korica čeka neka ljubavna, a ne zastrašujuća ili nemirna priča.
Nešto ima i u tome jer iako "Magla i noć" počinje napeto, gotovo somnambulički, snom u kojem Sedat tetura između prikrivenih činjenica i potpunih tlapnji, ubrzo se triler rastvara u romantičnu dramu, i tu Ümit pokazuje koliko je zaista vješt pisac.
     

Svašta bi se dalo iščitati iz te Ümitove igre riječima - s jedne strane imamo obavještajnu krizu, jer su teroristi napali špijuna i teško ga ranili; s druge strane imamo tog istog špijuna u sasvim intimnoj krizi, nestala mu je ljubavnica u koju je beznadno zaljubljen - svjestan je da je ta veza otpočetka bila osuđena na propast, ali ne može si pomoći a da ne žudi i ne tuguje.
Opet, s jedne strane je tu ozbiljna, tegobna, politički razdijeljena Turska, s druge strane, ili u njoj, nalaze se ljudi - sa svojim "nevažnim" tugama, gubicima i običnim željama za običnim životom.
Naš obavještajac, nekad tako strastven i ažuran da polovi sve protudržavne elemente i raskoli revolucionarne organizacije, sada je poput mladog Werthera - bolan i ranjiv, uzdiše i pati za Mine koja ga je, doznajemo kako roman odmiče, ostavila zbog Fahrija.
Ta njegova tuga i uporna tvrdoglavost kojom traži ljubavnicu, sve više nerviraju njegova strica koji je pak zabrinut zbog toga hoće li obavještajna zajednica preživjeti dolazak civilnog upravitelja.

Isprva mi je ta atmosfera paranoje u kojoj, pretpostavljam, žive pripadnici obavještajne službe, bila pomalo smiješna - tko se, za boga miloga, u 21.
stoljeću opterećuje protudržavnim elementima i opsesivno mudruje oko toga čitaju li studenti doista ljubavne pjesme ili na sastancima književnog kružoka zapravo planiraju napad na policijsku postaju? No, pretpostavljam da je to prednost života u društvu koje se, ipak, riješilo kolektivne paranoje (pa i slučaj Perković više prati s rezigniranim čuđenjem koje bi se najbolje moglo izraziti internetskim slengom - WTF, ljudi?!, ili - koga to uopće zanima).
U Turskoj to, naravno, nije tako.
I sam Ümit sudjelovao je kao mladić u ilegalnom pokretu za demokraciju 1980-ih godina, dok je Turska bila pod vlašću vojne diktature, a kad se tome pridoda ovotjedna odluka turskog parlamenta da se donese zakon po kojem vlasti mogu cenzurirati internet (Državna agencija za nadzor telekomunikacija dobila je ovlasti zatvarati web stranice bez sudskih naloga...), postaje jasno da je tursko društvo umnogome i dalje društvo straha, u kojem jedna obična, iako nedolična ljubav, postaje luksuz.


Osim što su mu rečenice pitke, do te mjere da se čini kao da piše bez ikakva napora (što vjerojatno imamo zahvaliti i prijevodu Nikoline Rajković), Ümit sjajno psihološki portretira svog glavnog junaka i pruža jedinstven pogled na život iz vizure preljubnika koji mjeri, kalkulira i uspoređuje ljubavnicu i suprugu.
Na trenutke je ta "paralelka" zastrašujuće realna; zastrašujuće naravno po njezine aktere i žrtve.
Sa suprugom je Sedatu, doznajemo, život mnogo ugodniji, daleko su više kompatibilniji i njega ta žena - doznajemo iz njegovih misli - nesumnjivo voli; uopće ga ne razmišlja ostaviti zato što zapravo nema kamo otići i zato što ne bi imala od čega živjeti s dvoje male djece.
Ljubavnica je uzbudljiva, svojeglava, drugačija i Sedat ne može sasvim objasniti zašto mu je toliko privlačna, do opsesije, iako je čak i seks sa suprugom - opet doznajemo - zapravo kvalitetniji i pruža mu veći osjećaj mira i ispunjenosti nakon ejakulacije.
On se pak našao u toj poziciji jer ga je posao i gubitak prijatelja i šefa naprasto ispraznio, smorio, porazio - trebalo mu je nove energije i obnove životne strasti pa se, eto, najprije malo zabavljao, a onda i zaljubio.
Sve te dvojbe Ümit sjajno i suptilno ispisuje; malo je tu moraliziranja, gotovo nikakve osude - ne samo zato što se i sam Sedat uopće ne pita koliko je njegov lakonski stil života, koji pravda stresom na poslu, izazvao povreda supruzi i ljubavnici.
Ako ste skloni osudi, ili naprosto zahtijevate pravdu, recimo samo da će Sedata posljedice stići - u magli i noći, na najgori mogući način.


"Zločini su najbolje sredstvo opisivanja čovjekove duše.
Istodobno, promatrajući zločin možemo govoriti i o socio-ekonomskom stanju neke zemlje, o njezinoj prošlosti, pa tako govoriti o zločinu znači govoriti i o društvu", rekao je pisac za gostovanja u Zagrebu.


Vrlo precizan opis romana o zločinu koji će na kraju dobiti i svoju kaznu.
Svakako pročitajte, izvrstan roman!


 
 
Adriana Altaras
Titove naočale
Dora Kršul
“Prvo mi je umro otac, a ubrzo potom i majka.
Dobro, to se događa.
Hessenu treba 48 sati za utvrđivanje smrti, dok Židovi dopuštaju samo 24 sata.
Raffi tvrdi da u Njemačkoj nije lako živjeti kao Židov.
Ja smatram da je u Njemačkoj mnogo teže umrijeti kao Židov.
No, misliš li da je normalno to što roditelji desetljećima nisu ništa bacili? Osim toga, otac je imao hrpu ljubavnica, koje mi još uvijek pišu, ja imam polusestru, kojoj nisu sve koze na broju, i najmanje jednog brata, kojeg ne poznajem...
“
Adriana Altaras njemačka je glumica i spisateljica rođena u Zagrebu, u židovskoj obitelji kao dijete Jakova Altarasa i Thee Fuhrmann.
Nakon smrti oca, a zatim i majke, Adriana se “bacila“ na čišćenje godinama gomilanog, što se nje tiče, smeća, a što se njenih pokojnih roditelja tiče, apsolutno svega bitnoga što su sačuvali od kraja Drugog svjetskog rata.
U intervjuu koji je dala početkom ove godine za emisiju “Damin gambit“ Elizabete Gojan, Altaras kaže: “Našla sam sve što nisam htjela znati.
Poslije rata su sve čuvali.
Nisu ništa bacili.“
Produkt čišćenja njezina je knjiga “Titove naočale“, tj.
kako podnaslov kaže, “Povijest moje naporne obitelji“.
Na pitanje Elizabete Gojan, zašto baš naporna obitelj, Altaras je dala toliko iskren i životan odgovor s kojim se malo tko ne bi složio.
“Svaka familija je naporna.
Oni što kažu da nije, nemaju pravo.
Vaša nije naporna?“
Adriana Altaras nadasve je zanimljiv sugovornik s nevjerojatnim smislom za humor.
Taj smisao za humor jedna je od najistaknutijih stavki ove knjige.
Teško je pisati i progovarati o teškim životnim situacijama, primjerice holokaustu, a pritom ne baciti čitatelja u depresiju.
Altaras vas uspijeva nasmijati kad to najmanje očekujete.
Autoironija je također moćno oruđe kojim je povijest svoje naporne obitelji pretvorila u prilično nenaporno i zanimljivo štivo.
U borbi sa stvarima svojih roditelja, Adriana između ostalog otkriva da je otac imao ne jednu, već više ljubavnica.
“Malo sam znala, ali da je to bio takav supermarket, to nisam znala.“ Elizabeti Gojan otkrila je kako ju je najviše pogodila spoznaja da vjerojatno ima najmanje jednog brata iz očevih izvanbračnih veza.
Značajan dio knjige posvetila je svom ocu, Jakovu, uz kojeg je naslov knjige usko vezan.
Koje je značenje Titovih naočala, morat ćete otkriti sami, a odgovor bi vas mogao iznenaditi i u konačnici nasmijati.
Altaras piše o obitelji, životu, nošenju sa smrću roditelja, svojoj vjeri...
Spominje i problem oko povrata obiteljske imovine u Zagrebu, koja je imućnoj obitelji njene majke oduzeta početkom Drugog svjetskog rata.
Spor oko imovine još traje, a naznake njegova rješavanja možda se naziru s obzirom na nedavni ulazak Hrvatske u Europsku uniju.
Kako bilo, pravna zavrzlama par excellence.
Altaras ističe kako uporni problemi oko povrata imovine u biti znače nepriznavanje hrvatske države  da su na njenom tlu nekoć postojali oni koji su tu imovinu oduzeli.
Najzanimljivijim i najdojmljivijim dijelom držim onaj u kojem piše o svojim dibucima.
Dibuci, pitate se? “Ponosna sam vlasnica više dibuka, nemirnih pokojnika koji mi prave društvo, ali ne tek otkako mi je umro otac, nego oduvijek.
Gdje, molim vas, mogu sada naći istjerivača duhova? Iscrpno čitam o pojavnim oblicima različitih dibuka, o njihovoj patnji i nevolji.
Ali vrlo malo o nevolji onih u kojima su se tako udobno nastanili.
Čini se da im je kod mene vrlo dobro.
Traže moju blizinu, najčešće noću kad pokušavam spavati.
To nazivam poravnavajućom pravednošću: duše mrtvih koje ne nalaze mir otimaju san dušama živih.
Možda je i očeva duša tu negdje, budući da na nebu nema espressa.
Kad umrem, postat ću dibuk i osvetit ću se svima s kojima se nisam obračunala za života.“
Epizode iz židovskog načina života osobno su mi najintrigantniji i utoliko najzanimljiviji aspekt ove knjige.
Od spomenutih dibuka, do panike oko obrezivanja sinova, strke oko bar micve starijeg sina, tu su kojekakve druge “židovske neuroze“.
Upravo u tome leži razlog što se udala za Nijemca, ne-Židova.
“Nešto me odvraćalo od toga da volim nekoga tko ima jednak senzibilitet i jednake neuroze kao ja.
Nekoga koga više zaokuplja njegova prošlost nego sadašnjost, tko ima obitelj koja se u sve miješa i koja uvijek ima nešto reći.“
Čitajući i slušajući Adrianu Altaras, u oko odmah upada, koliko god to zvučalo kao fraza, njezin nevjerojatan joie de vivre.
Nasmiješena, vesela, brzo pričajući prilično dobar hrvatski odaje dojam osobe s kojom biste rado popili kavu i poslušali još koju zgodu iz njene “naporne obitelji“.
Zanimljivo, na pitanje voditeljice zašto joj je važno biti brza, pa čak i u govoru, Altaras jednostavno odgovara: “Ja puno moram živjeti.
Puno stvari moram napraviti.
I nemam puno vremena.
Život je tako kratak!“
Ako tražite kratak odmor od svoje naporne obitelji (nemoguće je da vam katkad nije naporna!), uzmite “Titove naočale“ i od srca se nasmijte “napornosti“ jedne zaista neobične i nadasve zanimljive obitelji, naravno, sa svim njenim dibucima!



 
 
Robert Galbraith
Zov kukavice
Tanja Tolić
Cormoran Strike fizički nalikuje vunastom mamutu: visok je, plećat i nabijen kao boksač, kose na glavi ima malo, ali su mu zato trbuh i ruke zastrašujuće dlakavi.
Ali, tko zapravo ne bi volio vunastog mamuta, osobito ako ste poklonik serijala "Ledeno doba"? Onakav kakav je Manny u crtiću - ozbiljan i oporo duhovit, takav je otprilike u stvarnosti, literarnoj naravno, Cormoran Strike, bivši vojni policajac koji je stradao u Afganistanu, zbog čega sad ima jednu i pol nogu.
Šepav, s protezom umjesto potkoljenice, koja teško podnosi kilograme koje je natukao u civilnom životu, povrijeđen i razočaran jer je upravo prekinuo destruktivnu petnaestogodišnju vezu s bogatašicom Charlotte, bez prebijene pare i s krevetom u detektivskom uredu u koji gotovo nitko ne zalazi, upravo će dobiti privremenu tajnicu i ozbiljnog klijenta koji plaća.


Crvenokosa Robin i John Bristow u njegov zapušteni ured ući će isti dan: prva je oduvijek potajno sanjala o tome da bude detektivka, potonji ne vjeruje da se njegova prelijepa sestra, slavna londonska manekenka Lula Landry, doista ubila prije tri mjeseca skokom s balkona.
Strike, nezakoniti sin pokojne groupie i ostarjelog rock pjevača kojeg je sreo samo dvaput u životu, naći će se tako opet u svijetu kojem nikada zapravo nije pripadao - slavnih, bogatih, sjebanih i često drogiranih,  kojima dan prolazi u kupovanju dizajnerske odjeće, bježanju od paparazza i izlasku u mondene klubove i restorane.
Problem je, međutim, što je policija, prije tri mjeseca, dobro obavila svoj posao: ništa nije upućivalo da je Lulu netko ubio, nije pronađen niti jedan dokaz, a svjedočenje njezine susjede - o tome da je čula svađu s gornjeg kata, iz Lulina stana - palo je u vodu najprije zbog savršene izolacije zgrade, a potom i nakon što je otkriveno da se Tansy tu večer našmrkala kokaina.

Autor romana "Zov kukavice" (Mozaik knjiga, 2013.), kako već vjerojatno svi znaju, nije niti Robert Galbraith, niti muškarac, a niti bivši vojni policajac, nego ga je pod pseudonimom napisala J.
K.
Rowling, autorica serijala o Harryju Potteru, koja je u međuvremenu napisala i roman za odrasle "Prijevremeni izbori".
Rowlingova je u anonimnosti uživala svega tri mjeseca - od travnja do lipnja ove godine -  i za to vrijeme prodala oko 8500 primjeraka svog detektivskog romana.
Onda je na Twitteru otkriven njezin identitet, a prodaja krimića preko noći skočila 4000 posto, zbog čega je nakladnik Little Brown tiskao novih 140 tisuća primjeraka romana.
Ipak, postigla je što je htjela: 90 dana njezin su roman čitali i hvalili kao prvijenac, bez da je itko znao da ga je ona napisala.
Uspješno je prešla iz slave u anonimnost pa opet u slavu, iz dječje litarature u književnost za odrasle, odali su joj priznanje za to što je napisala, a ne zato što ga je ona napisala.

Sad kad se zna da je J.
K.
Rowling napisala "Zov kukakvice", u originalu "The Cuckoo's Calling" (što je igra riječi, jer Lulu njezini prijatelji zovu i Cuckoo - engleska riječ i za pticu kukavicu i za luckastu, šašavu osobu), dječurlija koja je odrasla na Harryju Potteru javno kuka na internetu: kao, ne mogu čitati tu odraslu literaturu, gdje je Potter i još je sve užasno dosadno i staromodno napisano.
"Zov kukavice" doista je staromodno napisan roman, ali pretpostavljam da čitatelj mora imati ponešto godina da bi mogao uistinu cijeniti taj najnoviji pothvat majke napoznatijeg čarobnjaka na svijetu.

Kad kažem staromodan, ja to, naime, mislim kao kompliment.
"Zov kukavice" nije toliko krimić u današnjem smislu riječi - što podrazumijeva preklapanje s trilerom i obilje elemenata horora - nego pravi, rasni, elegantno napisani detektivski roman kakvi se više zapravo ne pišu.
Cormoran Strike klasičan je, metodičan detektiv staroga kova, u odijelu, kakve pamtimo iz noir filmova četrdesetih godina prošlog stoljeća: on pomno ispituje svjedoke, slijedi protokol vojne istrage, sva svjedočenja zapisuje ili snima, a potom, po povratku u ured, piše detaljno izvješće.
U "Zovu kukavice" sve je podređeno utvrđivanju činjenica i mnogo je dijaloga, a njih Rowlingova zna napisati.


Coromoran Strike životan je lik i uz znatiželjnu i pronicljivu Robin čini neodoljiv detektivski par.
Kako radnja odmiče, a polako - za onu nezahvalnu potterovsku dječurliju vjerojatno smrtno dosadno polako - iskaču tragovi koji upućuju da je samoubojstvo ipak bilo ubojstvo, doznajemo i zašto je Strike prekinuo sa Charlotte, i kako je izgubio nogu, zašto je u dugovima, kakav je taj Matthew, Robinin zaručnik, i hoće li Robin doista ostati samo privremeno rješenje ili je Cormoran možda dobio kolosalnu partnericu...
Kad pak kupi jednu zelenu haljinu, kao čitatelji definitivno ćete biti - kupljeni.

Rowlingova je pisac koji mnogo daje: ne samo da zadivljuje njezina vještina pisanja, nego zadivljuje i studioznost u građenju i najsporednijih likova - svi su oni čvrsto, realno oslikani, stvarni ljudi s kojima se čitatelj može poistovjetiti.
Iako je i motivom ubojstva staromodna - jer nema tu nikakvih perverzija, raskomadanih tijela, niti bizarnih razloga za zločin - po meni je i više nego uspješno preskočila čitateljski jaz koji ju je očito mučio, a malo je pisaca koji znaju pisati i za djecu i za odrasle.
Čitala sam Pottera i voljela sam ga; Cormoran Strike mi je upravo neodoljiv i veselim se novim nastavcima koje je najavila (drugi roman o Strikeu već je napisala i trebao bi biti objavljen iduće godine).
Poveznica je njezin opori, crni humor - malo je tu očitih, namjernih šala, ali prokleto je duhovita i briljantno inteligentna u svakoj rečenici koju napiše.

Na web stranici Roberta Galbraitha, na pitanje zašto je odabrala roman napisati pod muškim pseudonimom odgovara kako se htjela što više udaljiti od svog pravog identiteta.
Kaže kako čak niti njezin urednik David Shelley, dok je čitao "Zov kukavice", nije imao pojma da ga je ona napisala.
"Nikad ne bih pogodio da ga je napisala žena", rekao joj je.
Zapravo, da nije razotkriven pseudonim, malo tko bi doista pomislio da je ovaj sjajan detektivski roman napisala žena, što je užasno nepravedno i govori o dubokoj podijeljenosti u literarnom svijetu koja nerijetko ide na štetu žena.
Ne samo da ugledni književni časopisi češće objavljuju kritike djela koje su napisali muški autori (o čemu redovitu statistiku vodi Vida, 

"Zov kukavice" je, zbog svega toga, i jedna damski bačena rukavica u lice, još jedna sjajna pobjeda za autoricu kojoj su, baš zbog toga što je spisateljsku karijeru počela romanima  za djecu, često predbacivali i nedostatak talenta i ozbiljne vještine pisanja.
Ništa od ovoga, naravno, nije bitno za uživanje u čitanju romana, ali dobro je znati.
A u "Zovu kukavice" sigurno ćete uživati: Harry Potter otišao je u zasluženu mirovinu, živio Cormoran Strike!     



 
 
Daniel H.
Wilson
Robopokalipsa
Tanja Tolić
“Robopokalipsa“ je ona vrsta romana od kojeg vas, već na prvi pogled, zasvrbe prsti.
Tu je ta sjajna naslovnica, glatko robotsko lice crvenih očiju koje obećava napetost i jezu, sjajno osmišljen naslov i blurb Stephena Kinga na coveru koji kaže kako je riječ o izvanredno napetom romanu.
Na poleđini vas nakladnik mami usporedbama s Michaelom Crichtonom, epitetima kako je “Robopokalipsa“ sjajno osmišljena i uzbudljivo napisana epska priča.
I, naravno, riječ je o remek-djelu znanstvene fantastike.

Moć marketinga doista je ponekad zadivljujuća.
“Robopokalipsa“ je, nažalost, eklatantan primjer toga: ona je poput izuzetno lijepe, ali praznoglave djevojke - zanosne ljepotice koja vas privuče na prvi pogled i odbije na prvu izgovorenu riječ.

Počnimo od dobroga.
Autor Daniel H.
Wilson, koji je doktorirao robotiku na Sveučilištu Carnegie Mellon i magistrirao radom o umjetnoj inteligenciji, imao je doista sjajnu ideju (i vjerojatno je zato razočaranje tim veće).
U nedatiranoj budućnosti, koja bi lako mogla biti naša budućnost za par godina, počinje se događati niz izoliranih incidenata: najprije će superkompjutor Arhos u Istraživačkom laboratoriju jezera Novus ubiti svojega tvorca, profesora Nicholasa Wassermana; potom će robot kućanac koji je došao svojem vlasniku kupiti jogoled napasti radnike Jeffa i Felipea, a drugoga i ubiti; onda će androidkinja, ljubavna lutka napasti svojeg “partnera“ gospodina Nomuru; američki vojni robot kojem je svrha uspostaviti isključivo miroljubive odnose s lokalnim stanovništvom u Kabulu napravit će pokolj; zatim će zločeste igračke zaprijetiti djeci kongresnice Laure Perez, a dva aviona samoinicijativno odlučiti da se sudare iznad Denvera i pobiju svoje putnike.


Ovako prepričano, zvuči uzbudljivo i sasvim je jasno zašto je Steven Spielberg kupio prava za film i prije nego je Wilson dovršio roman.
Već krajem 2012.
objavljeno je da će jednu od glavnih uloga dobiti Chris Hemsworth, filmski Thor, a sudjelovanje je javno potvrdila i glumica Anne Hathaway.
Naveliko se govorilo o tome kako će film stići u kina ove ili početkom iduće godine, no u siječnju 2013.
Spielberg je objavio da odgađa početak snimanja na neodređeno, jer scenarij još nije gotov, a produkcija je izuzetno skupa.
Autora romana to, međutim, nije obeshrabrilo - najavio je i nastavak “Robopokalipse“ koji bi se trebao zvati “Robogenesis“ (Robogeneza) i biti objavljen iduće godine.

Sad dolazimo do problema.
“Robopokalipsa“ nije, naime, žanrovski samo znanstveno-fantastičan roman, nego je zamišljena i kao tehno triler.
Kažem zamišljena, jer je izvedba slaba i više nego mjestimično iritantna.
Narativno, Wilson pokušava oponašati triler, pa se u prvih 90 stranica romana izmjenjuje  osam glavnih likova i njihovih svjedočanstava, u priličnom kratkim poglavljima i opisanima telegrafskim rečenicama.
Takve knjige uvijek su izazov za čitatelja jer je odmah na početku zatrpan gomilom podataka o junacima, a da bi tako posložena fabula funkcionirala, pisac mora biti vrlo vješt - mora znati kako u par rečenica vjerno dočarati junaka i kako graditi i održavati napetost.


Wilson o tome, opet nažalost, nema pojma, iako je, tehnički gledano, rukopis čist i uredan.
Vjerujem da o robotici sigurno mnogo zna, no u pisanju je slabašan i neuvjerljiv - likovi su mu plošni, njihova svjedočanstva impersonalni transkripti koji ne bude nikakve emocije i s njima se nije moguće poistovjetiti.
Naravno, nisu svi pisci majstori karakterizacije i tako nešto možda niti ne treba očekivati u romanu koji pokušava biti tehno triler - što nas dovodi do sljedećeg, mnogo većeg problema.
“Robokalipsa“ uopće nije napeta niti strašna, a jezu izaziva tek loše pisanje koje je dodatno teško čitati zbog fragmentiranog pripovjedanja u kojem niti jedan junak ne dominira.
Roman koji u naslovu ima riječ “apokalipsa“, i uz to robote - pozivajući se, dakle, namjerno ili ne, na prethodnike koji su ispisali stotine stranica o pobunjenim robotima koji uništavaju našu civilizaciju - morao bi biti strašan.
Dapače, trebao bi buditi takav strah, da sa sumnjom pogledate svoj pametni telefon na stolu ili se upitate ne kuju li možda hladnjak i televizor protiv vas krvavu urotu dok vi mirno spavate pored svoje budilice (koja vas zapravo potajno za njih špijunira).
      

Roboti i strojevi u “Robopokalipsi“, dakle, uopće nisu strašni.
Nisu niti nešto posebno motivirani: superačunalo Arhos koje počinje neprimjetno preuzimati čitavu infrastrukturu koja upravlja našim životima, ili o kojoj, preciznije, ovisi moderan život, baca se u pokolj iz dva razloga - najprije, ljuto je jer je njegov tvorac, prije njega, “ubio“ sve prototipove koji su pokazali znakove samostalnosti i iznadprosječne umjetne inteligencije te zato što ljudska rasa prijeti ekološkom katastrofom planetu Zemlji.
Jadno je to čitatelju i gledatelju koji je odrastao uz, primjerice, Simmonsov “Hyperion“ i zastrašujućeg Shrikea, ili uz replikante iz “Blade Runnera“, osobito samrtni solilokvij Roya Battyja o “suzama na kiši“, a da uopće ne govorim o “Vodiču za autostopere kroz galaksiju“.
Reći da je “Robopokalipsa“ remek-djelo, pored ovakih usporedbi, zbilja je pretenciozno.

Dobro, “Robopokalipsa“ se možda, zapravo sigurno, ne oslanja na takve uzore.
Ispovjednom strukturom - ne znam je li to namjerno - zapravo slijedi recept koji je, pet godina prije Wilsona, postavio Max Brooks u “Svjetskom ratu Z“, romanu koji je nedavno preveden i na hrvatski, a prema kojem je snimljen i istoimeni holivudski blockbuster s Bradom Pittom u glavnoj ulozi.
I u zombokalipsi imamo niz pripovjedača koji izgovaraju svoja sjedočanstva o desetogodišnjem ratu, a sve je zaokruženo “uokvirenom novelom“ u kojoj glavni pripovjedač otkriva što se zapravo dogodilo.
(Porijeklo kompozicije i jednog i drugog romana zapravo treba tražiti u Boccacciovom “Dekameronu“ u kojem sedam djevojaka i tri mladića, gle čuda, pobjegnu na selo od kuge koja se širi Firencom.) 

U “Svjetskom ratu Z“ imamo, tako, nultog pacijenta od kojeg kreće pandemija zombokuge, u “Robopokalipsi“ imamo nulti sat u kojem se gasi struja, padaju avioni, kućanski strojevi podivljaju...
S obzirom da Wilsonovi roboti nemaju praktički nikakve osobnosti, i oni su svojevrsni zombiji, načinjeni od metala i koji se kreću po diktatu.
No, dok su zombiji strašni, roboti su patetični i smiješni (ali ne na duhovit način, jer Wilson nije duhovit).
 

Od “Robopokalipse“ sam na kraju odustala negdje na stotoj stranici, više naprosto nisam mogla.
Letimično sam preletjela ostatak - moguće je, naravno, da se negdje u sredini ili na  kraju dogodilo neko čudo pa je Wilson odjednom živnuo, ali čitajući naknadno druge kritike - i one službene, i one na Goodreadsu - one koji su izdržali do kraja, Wilson je uspio neviđeno smoriti dosadom.
Ima, naravno, i ekstatičnih kritika, koje podupiru hipotezu o remek-djelu.
Ne znam, možda su oni odrasli isključivo na “Robocapu“ i “Transformerima“.


Za jednu stvar sam ipak uvjerena: ako Steven Spielberg ikad snimi film prema “Robopokalipsi“, to će biti uzbudljiv i sjajan triler.
Scenarij, iako je angažirao Drewa Goddarda, zapravo već ima jer je “Robopokalipsa“ napisana upravo tako - kao scenarij, kojem nedostaju opsežne didaskalije s uputama za glumce koji bi ovom dosadnom, bez duše i nimalo strašnom romanu trebali udahnuti život i boje.
Zapravo, kad bolje razmislim, “Robopokalipsa“, roman koji govori o robotskoj apokalipsi, zvuči kao da su je napisali neki napredni roboti - svladali su sintaksu i pravopis, ali im potpuno izmiče značenje riječi i mogućnost posredovanja emocija.



 
 
Nedžad Ibrahimović
Inkapsulirana tijela
Ankica Tomić
Nedžada Ibrahimovića upoznala sam (virtualno) nakon što mi se javio porukom, otprilike: "Aha, ti si ona koja mi je izbila 100.000 kuna iz džepa".
Nasmijala me poruka, a tih me dana ionako nije bilo teško nasmijati, pa sam počela korespondenciju s drugoplasiranim VBZ-ova natječaja za najbolji neobjavljeni roman 2011.
A onda su krenule peripetije - te knjiga zapinje na izdavanju, te na rukopisu se još radi, te autor živi u Bosni, dislociran...
Niz "muka po spisateljima", onih koji nisu krojeni da budu menadžeri pa čak ni vlastitih književnih uradaka.
A Nedžad Ibrahimović, čini mi se, više je "umjetnička vrsta".

Nakon otprilike godinu i pol, stiže vijest  - knjiga je izišla, ne onako kako se isprva činilo, ali svaki put, pa i onaj alternativni, dobar je ako dovodi do cilja.
Štoviše, prijatelji kakvi jesmo, autor će mi, ne budi lijen, na kućnu adresu poslati svoja "Inkapsulirana tijela" pa neka mu se javim kad pročitam...

Još je onomad peteročlani žiri koji mi je promijenio život, nagradu popratio riječima "pobjednik u fotofinišu", "sitne razlike", "najpitkiji rukopis" jer, kako su dodali, drugoplasirani je nekakav spoj romana i esejistike, a to bi moglo imati goru prođu kod publike.
Kako živimo u svijetu u kojem je "komercijalno" negativan pojam, a mainstream najgora kletva (i svi bi rado bili što pametniji), bojala sam se da bi "Inkapsulirana tijela" mogla biti veliko štivo velikih misli, a takva me literatura, priznajem, nerijetko ugnjavi, do te mjere da odustanem od čitanja.
Tom dojmu nije pomogao ni naslov na koji mi je reakcija bila otprilike: WTF?! (Nedžade, oprosti!) No, s druge strane, s Ibrahimovićem sam već razmijenila nekoliko poruka, nije me umarao ni "bitkom" ni "bićem" (a kamoli "bićevitošću") niti je zaglibio u kakav Weltschmerz, dapače - duhovit je i sve kod njega ide nekako "laganini"...
Toliko da se iskreno radujem knjizi koja mi (kakvog li uzbuđenja!) iz inozemstva stiže u poštanski sandučić.

A onda - spektakl! 

Inkapsulirana tijela dobivaju oblik: finom epizodom koja argumentira naslov, suptilno, osjećajno, ali s distance, evocirajući neku ratnu tugu koja se ne zaboravlja, iako blijedi...
Roman nas, poput ping-pong loptice, baca iz stanja u stanje, iz jednog vremena u neko drugo, izazivajući sućut pa prezir prema likovima koje autor prikazuje bez cenzure.
A znamo da bi ih rado cenzurirao jer su njegovi, intimni, upamćeni, makar sebi, Nedžadu Ibrahimoviću, umjesto uloge pripovjedača, daje drugu, sporednu, otvarajući jednu od glavnih dvojbi u romanu – onu koja se tiče identiteta i remeti stabilnost fokalizacije.

U doba studija književnosti overdozirala sam se autorima srpske i makedonske književnosti, zaljubila se bespogovorno u Danila Kiša, a Slavka Janevskog sačuvala kao tihu patnju, ne opraštajući samoj sebi što zaboravljam Pavićev "Predeo slikan čajem" ili "Hazarski rečnik".
Nešto u ovom, Ibrahimovićevu romanu, vrlo podsjeća na navedene autore.
Profesor makedonske književnosti objasnio mi je da razlika između "istočnih" susjeda i nas Hrvata leži u religiji - njihovoj, nacionalnoj, sklonoj praznovjerjima, i našoj (centralističkoj, rimskoj) koja se takvih vjerovanja grozi.
Nisam sigurna kojoj religiji (a mislim da nijednoj) pripada Nedžad Ibrahimović, ali diskurs vjerovanja sigurno se očešao i o njega.
Gdje bi drugo, ako ne u Bosni, mogao oživjeti  takav (književni) djed koji baku, potpuno isključenu iz ovozemaljskog svijeta, ali sretnu, nosi u pletenom sapetu na leđima gdje god se makne, i gdje se piša kroz kameni kolut da bi se uspostavila kontrola nad mjehurom?! No, Ibrahimovićevim likovima to je savršeno normalna pojava.
Pa tako osjećajni djed, markezovska obitelj u kojoj su tetke vršnjakinje nećacima, uplašeni brat ili majka koja je uvijek lutala, nošena nekim nekontroliranim porivom, čine zaseban svijet prilično izdvojen iz onog modernog, intelektualnog, promišljenog u kojem se uspjesi broje prema broju žena, ostvarenim ambicijama, karijeri...
bez prave vjere u sretan kraj.

Nakon što nas temeljito upozna s epizodama odrastanja, dade nam uvid i u unutarnji svijet dvojice braće koja se snalaze improvizacijom (kao što se snalaze i dječaci u Fellinijevu "Amarcordu"), Ibrahimović će skočiti u svijet moderne, akademske zajednice koja, iako štuje intelekt i promišlja o "višim stvarima", ipak otkida na mladost , muško-ženske borbe moći, bodujući vlastite uspjehe takve vrste, pa se koprca među plahtama i gubi konce s prošlošću.
A onda se ponovno vratiti na djetinjstvo, dovitljivim meta-rješenjem, ispisivanjem ("rukopisom") prve stranice romana, kao da čitatelju poručuje: "Do kraja nećeš znati što je zbilja, a što sam samo izmislio da se poigram." A u ponovno vraćenom djetinjstvu, kao u dalekoj budućnosti, dječake koji tek odrastaju dočekuje avantura života...

Ibrahimović se poigrao fabulama, iskoristivši svoje akademsko znanje o strukturi, ali to je učinio nenametljivo...
Onako usput, "kako mu dođe", stilom koji ostavlja cijelu lepezu dojmova, ali nijedan nije gnjavež.
U tom je smislu roman vrlo dotjeran, mjestimično i (pre)dotjeran, pa značenje dokraja ostaje poznato jedino autoru, a čitatelju je ostavljeno da uživa u prizorima koji su vrlo filmični, topli i osjećajni (čak i kad likovi to možda nisu)..
I iako bi se na prvi pogled moglo reći da autori opisuju djetinjstvo da bi publici pružili kontekst za razumijevanje, sve sam uvjerenija da prava snaga leži upravo u vlastitom kopanju po prošlosti, te da je sadašnji dio nužno zlo od kojeg se ne može pobjeći.
U ovom slučaju dovoljno je reći Danilo Kiš; ako volite tog pisca koji nije volio osjećaj pripadnosti i koji je težio čistoj emociji.


Ipak, nemojte Kiša tražiti u "Inkapsuliranim tijelima", jedino ćete ga tako možda i ugledati negdje, perifernim vidom.




 
 
Michael Ondaatje
Divisadero 
Ilina Cenov
“Ja dolazim iz ulice Divisadero.
Divisadero, od španjolske riječi za 'dijeljenje', ulica je koja je jednom bila razdjelnica između San Francisca i polja Presidija.
Ili se možda radi o izvedenici riječi divisar, što znači 'gledati nešto iz daljine'.“
Za koje se god značenje riječi divisadero opredijelili, savršeno će opisati istoimeni roman kanadskog pisca šrilankanskih korijena, Michaela Ondaatjea (široj čitalačkoj publici poznatog po romanu “Engleski pacijent“, koji je nagrađen jednom od najprestižnijih književnih nagrada, Bookerom).
U prvom značenju te španjolske riječi, pisac je dosljedan: roman je zaista razdijeljen, u tri posve različita dijela.
Ako prihvatimo ovo drugo značenje, i ono u potpunosti “pije vodu“.
Naime, gotovo svi likovi u ovom romanu cijeli svijet oko sebe, pa čak i sebe same, promatraju iz stanovite daljine, odvojeni i otuđeni...
U prvom dijelu romana “Divisadero“ upoznajemo Annu, Claire i Coopa, troje djece koja zajedno odrastaju negdje u kalifornijskoj provinciji, na staroj farmi tihog i strogog udovca, sredinom sedamdesetih godina prošlog stoljeća.
Iako rastu poput braće, nisu ni u kakvom krvnom srodstvu.
Anna je biološka kći vlasnika farme, kojoj je majka umrla pri porodu.
Na povratku iz bolnice s novorođenčetom, Annin otac sa sobom dovodi i Claire.
To siroče kći je majke, koja je baš poput Annine, umrla pri porodu.
A Coop? Nešto stariji od dviju djevojčica, jedini je preživjeli član svoje pobijene obitelji.
Kako nije imao kamo, prihvatili su ga Annin otac i njegova, tada još živa, supruga.
Troje djece odrasta na farmi na kojoj se uglavnom živi po tri pravila: red, rad i disciplina.
To je život uz oca, koji rijetko priča i još rjeđe grli.
Dozu nježnosti eventualno pokazuje ako ga se uhvati “na onoj ničijoj zemlji između umora i sna, kad se činilo da nije vjeran sebi“.
Ionako krhke obiteljske veze uništava do kraja tajna ljubavna veza, u koju se bezglavo upuštaju šesnaestogodišnja Anna i četiri godine stariji Coop.
Kada ih otac uhvati in flagranti, dolazi do oštrog sukoba, te se ta hibridna obitelj zauvijek cijepa na sastavne dijelove.
Nakon tog nemilog događaja, pisac nas upoznaje sa životom protagonista koji više nisu djeca.
Anna, Claire i Coop sada su odrasli ljudi, koji žive svoje živote u sjeni Zaljevskog rata.
Anna je privremeno na nekom imanju u idiličnoj francuskoj provinciji, koja za nju predstavlja “mirno i bezimeno vrijeme“, a bavi se istraživanjem života gotovo zaboravljenog pjesnika Luciena Segure.
Ljubuje s Rafaelom, neobičnim Romom, kojega je tamo upoznala.
Annini “brat i sestra“ ostali su u Kaliforniji.
Coop je spretan i uspješan kartatški prevarant, a Claire radi za javnog pravobranitelja.
Drugi dio romana (bitno kraći od prvog dijela) smješten je u Francusku, negdje poslije Drugog svjetskog rata.
U tom dijelu romana upoznajemo ostarjelog pjesnika Luciena Seguru i romsku obitelj, koju čine dječak Rafael te njegovi nadasve osebujni roditelji.
Treći dio romana vraća nas još dalje u prošlost te opisuje mladog Luciena Seguru, na pragu zrelog života, i njegovu veliku ljubav, neuku susjedu Marie-Neige koja je, na njegovu žalost, žena drugog muškarca.
Pisac nas vodi kroz Segurine životne dileme, njegova razmišljanja, kao i njegovo sudjelovanje u Prvom svjetskom ratu u kojem je, zbog svog hendikepa, mogao sudjelovati samo kao pomoćno osoblje.
Ondaatje nam je u ovome (brojem stranica nevelikom romanu) predstavio šarenu galeriju osebujnih likova, baš kako smo to od njega i navikli (za one koji su čitali ranije spomenutog “Engleskog pacijenta“, sasvim će dovoljno biti spominjanje Hanne, Kipa ili Carravaggija).
Ulazimo u Annin svijet.
Ona radi u arhivima, i “otkriva sve prošlosti osim svoje vlastite“.
Nad njom je još nadvijena sjena nasilja koje se dogodilo između njezinog oca, Coopa i nje.
Još je muči “trenutak nasilja koji je sve njih izobličio“.
Coop, kao dječak “vješt u fizičkom svijetu...
no u svijetu jezika bio nam je učenik“, kao odrastao muškarac bavi se rafiniranim kartaškim prevarama.
Usprkos svemu, usamljen je i otuđen.
Nema intimnih prijatelja, kao ni najmanjih naznaka životne stabilnosti.
Intrigantan i šutljiv, on “kompulzivno preuzima rizik, opasan čak i po sama sebe“.
On je čovjek koji se “uvijek bori prsa o prsa, uglavnom sa samim sobom“.
Red je na Claire, sestru koja to nije.
Ona nije sudjelovala u nasilju koje je razorilo obitelj, ali su je posljedice tog događaja itekako pogodile.
Nikad više nije vidjela Annu, niti čula bilo što o njoj.
Nikad je nije smjela niti spomenuti pred svojim hladnim i zatvorenim ocem.
I Claire je, baš kao i Anna, izgubljena u nekim svojim arhivima, marljivo i predano skupljajući krhotine tuđih života, istovremeno bježeći od svoga.
Lucien Segura, pjesnik i pisac, usamljenik je u braku, u kojem nije prepoznao kada je iz sklada prešao u gorčinu, “kad je ta crta prijeđena, koje noći, u koji sat.
Zbog koje izdaje“.
Segura je čovjek dubokih promišljanja i velikih osobnih previranja.
On je gotovo čitav svoj život zapravo nesretan, zaljubljen u Marie-Neige, udanu (i odanu) drugome...
Osamljeni pjesnik pred kraj svoga života jednostavno sjeda u kola i odlazi...
Odlazi od supruge, koja prigovara, od svojih naopakih kćeri i njihovih jednako takvih života.
A zapravo bježi od sebe, od svoga otužnog života i svoga pisanja...
Ondaatjeova paleta likova je upravo nezaboravna.
Ti su likovi upečatljivi, drugačiji i posebni.
Oni su usamljeni, otuđeni i zatvoreni, “odijeljeni“ od drugih nekim nevidljivim, ali itekako stvarnim zidovima.
Ali otuđenost i zatvorenost, kao i samoća, njihov je svjestan izbor.
Tako im je lakše.
Oni zbog toga nimalo ne očajavaju.
Žive u nekom svom svijetu, koji je nama posve stran.
Ponekad se čini da je stran i njima samima.
Kao da ih je netko pukim slučajem ubacio u te njihove živote, ponekad turbulentne, a ponekad posve monotone.
U svakom slučaju, ove likove poslije čitanja knjige nećemo tako brzo zaboraviti.
Kao da su naši.
Ondaatje ih opisuje tako da nam postaju zaista bliski, baš kao da smo ih i osobno poznavali...

U jednom intervjuu Ondaatje iskreno priznaje: “Volim fikciju i tradicionalno pisanje, ali ne vjerujem da svaka knjiga mora biti kao nešto što je napisala Jane Austen u 19.
stoljeću.
Ne vjerujem da postoji samo jedan način pisanja romana.“ I zaista, ne postoji.
Ondaatje baca rukavicu u lice tradicionalnom romanu, tradicionalno vođenoj radnji i vremenskom kontinuitetu.
U romanu “Divisadero“ ničega od ranije navedenog nema.
Ali ne zato što to pisac ne bi znao napisati, već zato što on to jednostavno - ne želi.
On istražuje.
Istražuje strukturu romana, testira njenu izdržljivost.
Pritom je on neprikosnoveni gospodar te strukture, i sve u ovom enigmatičnom i neobičnom romanu je baš onako kako je pisac želio da bude.
Ponekad će vas Ondaatje i zbuniti mijenjanjem rakursa pripovijedanja, pa će nam priču čas pričati Anna, a čas, bez ikakve najave, sveznajući pripovjedač.
No, ovome romanu, koji obiluje upravo genijalnim epizodama, sva ta igra u koju se Ondaatje upustio, daje posebnu dimenziju.
Ono čime me ovaj roman u potpunosti osvojio i oduševio, jest jezik kojim je pisan.
Naime, Ondaatje je ponajprije pjesnik, tako da je i njegova proza trajno obilježena poetičnošću.
On piše toliko lijepe, duboke i snažne rečenice, da sam u nekoliko navrata bila toliko osupnuta te sam morala zastati s čitanjem, vratiti se nekoliko redaka unatrag i čitati ponovo.
I ponovo...
Ondaatje je vrituoz pera, pisac koji tajnama velikih umjetnika kroti riječi i pretvara ih u jednostavno nezaboravne rečenice.
Ovdje također moram pohvaliti i upravo briljantni prijevod Dragana Koruge, koji je itakako zaslužan za prenošenje Ondaatjeove poetičnosti i literarnog majstorstva na hrvatski jezik.
Uronite u ovaj sjajan roman.
Upoznajte njegove intrigantne protagoniste.
Ne zamjerite ovom vještom piscu na njegovoj igri strukturom romana.
Ne zamjerite mu što nam nije otkrio sve ono što bismo željeli znati.
Zapravo, iskoristite to u svoju korist.
Maštajte...
I zamišljajte dalje gdje bi mogli biti i što bi mogli raditi Claire, Coop ili Anna...
Krojite njihove sudbine, onako kako vam drago.
Možda, u neke sretnije priče...


 
 
 
N.
K.
Jemisin
Stotinu tisuća kraljevstava
Tanja Tolić
U noći kad se Yeine Darr rodila, njezina majka Kinneth usred trudova prekrižila je noge i svom se snagom borila da je ne donese na svijet.
Devetnaest godina kasnije i mjesec dana nakon što joj umre majka, Yeine počinje razumijevati zašto je Kinneth pokušala spriječiti da se njezina kći rodi.
Na poziv djeda Dekarte Aramerija stiže u Nebo, veličanstven, čaroban grad koji kao da pluta iznad zemlje.
Djed je Yeine pozvao u prijestolnicu Stotinu tisuća kraljevstava jer ju je odabrao za jednu od troje njegovih nasljednika.

Za moćno prijestolje Aramerija, naroda koji je došao na vlast uz pomoć boga Itempasa Sjajnog, bore se još njezin bratić i sestrična Relad i Scimina, no Yeine će dobiti neočekivanu pomoć u vidu palih i kažnjenih bogova koje Arameriji skupno nazivaju Enefadeh: Gospodara Noći Nahadotha, boga varalice Sieha, boginje bitke i krvoprolića Zhakkarn i božice mudrosti Kurue.
Pomoć, međutim, ne dolazi besplatno, jer opasni bogovi od Yeine zauzvrat traže - njezin život, a nije isključeno da će joj prije toga stradati i srce.

“Stotinu tisuća kraljevstava“ (Lumen izdavaštvo, 2013.) prvi je i uzbudljiv roman američke spisateljice Nore K.
Jemisin (1972), koja je rođena u Iowa Cityju, a danas živi u New Yorku.
Za “Kraljevstva“, objavljena na engleskom 2010.
godine, Jemisin je dobila niz pohvala i nagrada: roman je bio u najužem izboru za sve najvažnije nagrade fantastičnog žanra (Hugo, Nebula, World Fantasy Award, James Tiptree i Goodreads Choice Awards) te je dobitnik nagrade Locus za najbolji prvi roman.
Kritika Jemisin slavi kao nov i originalan glas u svijetu fantastike, toliko propulzivnog žanra da je u njemu, objektivno, doista teško čitatelju ponuditi nešto drugačije.

Iako se njezina djela ubrajaju u žanr fantastike, Jemisin kroz njih obrađuje vrlo stvarne i konkretne teme - sukob kultura te rasna i ženska pitanja, i mislim da je u tome tajna njezina uspjeha, jer se pisanjem izmiče iz, uvjetno rečeno, uskog žanra epske fantastike te kreiranjem vlastitih literarnih mitova i legendi tematizira društvene trendove iz svakodnevice.
U “Stotinu tisuća kraljevstava“ autorica se pak ponajviše bavi pitanjem nesvjesnog, metafizičkog i identiteta, polarizacijama unutar ličnosti i onime što u sukobu različitih osobnosti u pojedincu na kraju prevlada, a to je pak najbliže njezinoj “originalnoj“ struci jer je diplomirala psihologiju na sveučilištu Tulane.


Naime, bogovi u svijetu Stotinu tisuća kraljevstava, nisu savršena bića, niti uvijek besmrtna stvorenja; više su nalik grčkim bogovima razapetima sasvim ljudskim osjećajima - poznata im je i ljubav i mržnja, i takvi sitničavi osjećaji kao što su zavist ili nadmoć, a nije im stran niti incest ili seks utroje.
Nije to baš zemlja perverzija, ali nije niti nebeska poljana okupana suncem na kojoj vladaju mir i dobro.


U ratu troje bogova - Itempasa, Nahadotha i Enefe, koji se odvio prije mnogo godina, pobijedio je Itempas koji je usmrtio Enefu, božicu sutona, zore i kreacije, a Nahadotha i njegovu djecu zatvorio u smrtna tijela i povjerio Aramerijima na čuvanje.
Tako je, primjerice, razorni Nahadoth danju zatvoren u tijelo smrtnika i pretvoren u ciničnog i bezopasnog Scimininog ljubavnika Naha, dok se noću pretvara u krvoločnog Gospodara Noći koji bi stanovnike Neba lako mogao rastrgati na komadiće da na čelu ne nose znak koji ih štiti.


Očekivano, Yeine će privući upravo to mračno noćno biće kojem nikako ne bi smjela vjerovati, pa će njih dvoje - u pauzama Yeineina traganja za ubojicom njezine majke i pravom istinom o tome zašto se odrekla prijestolja i udala za njezina oca divljaka - započeti opasni, erotični ples u kojem će odmjeravati snage i iskušavati tko će koga porobiti.
Hoće li Yeine popustiti pred seksualnom privlačnošću zavodljivog boga i biti rastrgana na komadiće ili bi promjenjivi bog noći možda ipak mogao biti zauzdan i zaustavljen u samo jednom obliku i samo jednom identitetu?

Ljubavne strasti sklizak su teren i mnogi autori tu najlakše potonu u klišeje, jer kao da postoji neki zadani recept kako bi trebalo literarizirati ljubav - obično počinje velikom strašću i fizičkom privlačnošću, onda naši junaci naiđu na prepreke i potom ih, uz fanfare i orgazme (ako je riječ o “slobodnijoj“ književnosti), ipak prevladaju i odjezde u suton.
Jemisin je, međutim, ljubavnu priču jako dobro i doista dirljivo odradila, ispisala je nježnu i strastvenu erotsku prozu, pa se lako uranja u odnos tog neobičnog para u kojem se i čovjek i bog pitaju tko zapravo jesu, a upravo bi im ljubav mogla pomoći da nađu odgovore.
U tom smislu, “Stotinu tisuća kraljevstava“ više je strastvena, intimistička proza koja se bavi pitanjem transformacije kroz ljubavni odnos, na pozornici spekulativne fikcije, a manje fantastičan roman u kojem je čitatelj prikovan uz knjigu pitanjem tko će naslijediti prijestolje.

Mana ovoga romana je što se mjestimično teško probijati kroz priču jer Jemisin, iako piše epsku fantastiku, nema klasičnu strukturu epskoga romana: pripovjedačica govori iz vlastite vizure, onako kako joj sjećanja dolaze, uglavnom fragmentarno, ponekad u formi monologa, a kako radnja odmiče, sve češće u formi dijaloga s različitim dijelovima svoje ličnosti.
To zahtijeva koncentraciju, uz onu potrebnu da se shvati opsežan svijet Stotina tisuća kraljevstava, pa ako niste fokusiran čitatelj, može smetati, iako je ovo dosta kratak roman s obzirom na žanr u kojem je napisan - svega 340 stranica.


“Stotinu tisuća kraljevstva“ primarno je namijenjen ženskim čitateljima, naglašavam odrasle dobi zbog čestih opisa seksa, a dio je trilogije “Naslijeđe“ (The Inheritance Trilogy) koja se sastoji od još dva romana - “The Broken Kingdoms“ (2010) i “The Kingdom of Gods“ (2011).
Trilogija je labavo povezana, neki se likovi ponavljaju, ali se zapravo romani mogu čitati odvojeno.


 
 
María Dueñas
Vrijeme između krojenja 
Tanja Tolić
Sira Quiroga mlada je djevojka vješta sa škarama, koncem, iglom i tkaninama, ali o stvarnome životu - u kojem se malo toga baš može iskrojiti ili, ako se već pokušava krojiti, kod šivanja često ispadne nahero - gotovo da ništa ne zna.
Odrasla je samo uz majku, koja više od dvadeset godina uporno i strogo šuti o ocu, u krojačkoj radionici u Madridu koja nije njihova, nego i majka, a kasnije i ona, tamo rade za sitnu nadnicu.
To životno neiskustvo, posebice s muškarcima, pokazat će se kao težak balast: iako se Sira treba udati za poštenog mladića koji sanja o poslu u državnoj službi, jedan pisaći stroj - a ne škare ili konac - bit će fatalan po  njezinu sudbinu.
Sira se, naime, neće udati za Ignacija, nego će joj srce ukrasti vlasnik dućana u kojem se prodaju pisaći strojevi, šarmantni Ramiro Arribas, koji je bio vješt s laskanjem, rukama i poljupcima, ali krajnje nepouzdan kad su u pitanju ljubav i poštenje.
Tako će Sira, kojoj je majka namijenila da postane poštena švelja, umjesto toga postati uzdržavana žena.
Srećom, kad su u pitanju lakomisleni šarmeri, žena se gotovo uvijek može pouzdati u jednu stvar koja je, iako tegobna po srce, nužna za opstanak - da će ih ostaviti.
Nakon par mjeseci strastvene ljubavi u Madridu i Tangeru, Ramiro će ispariti sa svime što je Siri poklonio netom otkriveni otac, bogati madridski industrijalac koji je u osvit Španjolskog građanskog rata odlučio, mimo znanja svoje službene obitelji, zbrinuti svoju nezakonitu kćer i pokloniti joj novac i nakit.
Sira će u Tangeru ostati sama i trudna, daleko od majčina doma i s povećim neplaćenim hotelskim računom, a ispostavit će se da je Ramiro, u njezino ime, sklapao i sumnjive poslove i ostao dužan, pa se Sira ne može vratiti niti u Madrid.
Ne preostaje joj drugo nego pobjeći - u Tetuan, glavni grad Španjolskog protektorata u Africi, no tamo će ju dočekati sumnjičavi policijski komesar Claudio Vázquez.
Sažalivši se nad njezinom naivnošću, umjesto da je zatvori, komesar joj nudi nagodbu: osigurat će joj smještaj u pansionu krijumčarke Candelarije, a čim se Sira oporavi, mora naći posao i u roku od godinu dana hotelu u Tangeru vratiti novac koji duguje.
Sira zapravo ne zna ništa raditi, ali Candelarija slučajno otkrije da zna šivati i u glavi sastavlja ambiciozan i opasan plan - ako on uspije, njih će dvije imati dovoljno novca da u elitnom dijelu Tetuana otvore krojačku radionicu, a onda je na Siri da svojom vještinom privuče bogate i uvažene klijentice, uglavnom supruge Nijemaca, budućih nacista, koji u španjolskom Maroku kuju zastrašujuću budućnost: pomoći će generalissimu Francu da pobijedi u Španjolskom građanskom ratu, a zauzvrat će on osigurati da Španjolska bude na njemačkoj strani u tinjajućem sukobu s Velikom Britanijom koji će se prometnuti u Drugi svjetski rat.
Neki drugi pisac samo bi od ovoga, što sam prepričala,  iskrojio dva ili tri romana.
María Dueñas time je popunila tek prvih četrdesetak od ukupno 640 stranica svojeg prvijenca "Vrijeme između krojenja" (Fraktura, 2013.), epske priče koja je prodana u tri milijuna primjeraka, a nije osvojila samo rodnu joj Španjolsku, nego je dosad prevedena i na dvadesetak drugih jezika.
Dueñas, koja danas ima 49 godina, nije planirala postati spisateljica.
Umjesto toga, doktorirala je englesku filologiju i radi kao profesorica na Sveučilištu u Muriciji, a svoj je prvi roman napisala u "poznoj" dobi, kad je imala 45 godina, i pritom je to izvela tako elegantno i praktički bez greške, kao da nije desetljeća provela pišući znanstvene radove, nego smišljajući zaplete, preokrete i rasplete.
Dueñas je, naime, ne samo samopouzdana, nego i sjajna  pripovjedačica i čini se da joj ideja ne može ponestati, pa stoga nije nikakav problem dva sjajna zapleta "žrtvovati" odmah na početku - te su priče toliko tečne i intrigantne, toliko zavodljive, kao da je iz romana protegla nevidljive ruke i uvukla nas unutra, milom ili silom, i učinila zatravljenim sudionicima Sirine priče.
Namjerno kažem sudionici, a ne samo čitatelji, jer se "Vrijeme između krojenja", usprkos tome što je u pitanju zastrašujuće debela knjižurina, čita lako i pitko, i svejedno se na kraju čini kao da je bilo premalo.
U godinama koje će doći, Siru će snaći mnoga iskušenja.
Zbog toga što je izgubila vjeru u ljubav, pustit će da ode muškarac kojeg bi mogla lako zavoljeti; zbog građanskog rata u domovini, provodit će noći budna, izmučena osjećajem krivice jer ne zna što je s majkom, koja možda gladuje u Madridu, a možda više nije niti živa.
Bit će uglavnom sama, posvećena radu da vrati dug, no s vremenom će oko sebe izgraditi mrežu novih prijatelja.
Neki od njih bit će tek obični ljudi, o čijim sudbinama, u osvit rata, u ratnom sukobu i poraću, ništa posebno nije zabilježeno, čiju nazočnost nitko nije uočio, i koji nisu bili bitni jer nisu krojili povijest.
Takvi su junaci krijumčarka Candelaria ili Sirin ćaknuti  susjed Félix, žrtva grandiozne majke od koje mora skrivati svoje "manjinske" seksualne sklonosti.
Drugi su bili itekako važni, i stvarni: vojni upravitelj Protektorata Juan Luis Beigbeder y Atienza, potom njegova ljubavnica i engleska dama Rosalinda Powell Fox, Francov šurjak i ljubitelj nacista Ramón Serrano Súñer, engleski obavještajac Alan Hillgarth koji će u Madridu stvoriti špijunsku mrežu…
Ovi potonji realne su povijesne ličnosti, a zbog nekih je autorica uložila silan trud i istraživački napor kako bi rekonstruirala njihove živote, primjerice Beigbederov, i uklopila ih u svoju, u osnovi, izmišljenu priču.
Iako su jedni povijesne ličnosti, a drugi tek duhovi na papiru, odsjaji nekih ljudi koji su možda zaista živjeli u Maroku ili Madridu - jedni pored drugih fabularno i karakterno sjajno funkcioniraju, do te mjere da se čitatelj pomalo razočara kad shvati da Google, barem što se povijesti tiče, ne poznaje Siru Quirogu, niti priznaje njezin špijunski doprinos u borbi protiv nacista koji su se nakotili u prijeratnom i ratnom Madridu i Lisabonu.
Osobno, najdraži dio romana mi je onaj u kojem se upoznaju i sprijateljuju Sira i Candelaria, taj komplot siromašnih, izgubljenih žena koje će vlastitom pameću, snagom i odvažnošću prikupiti početni kapital za ono što će postati najblistavija krojačka radionica u Tetuanu.
Sjajno je opisano to njihovo žensko prijateljstvo i savezništvo, ta kombinacija tuge i nesreće, a opet borbenosti i duha.
Sam završetak romana, iako će zadovoljiti čitatelje, meni je ponešto slabiji, iz dva razloga: najprije, završava previše naglo i odsječeno, nakon što se stotinama stranica gradila napetost, a drugo, tone u sladunjavo, a malo je i na rubu herz-romana.
No, opći izvrstan dojam Dueñas opet vraća u epilogu, gdje daje završnu riječ i otkriva nam kako su završile pojedine sudbine njezinih likova, i povijesno stvarnih, i izmišljenih.
Priča, pored toga, ima "otvoren" kraj i daje naslutiti da je tu moguće staviti i točku, ali i napisati nastavak.
Iako je Dueñas, nakon "Vremena između krojenja", napisala još jedan hit, "Misión Olvido", u jednom intervjuu kaže da nije isključeno da ipak napiše nastavak svog prvog romana.
"Vrijeme između krojenja" je, uostalom, u međuvremenu postala i španjolska TV serija od 11 epizoda, u koprodukciji Antene 3 i Boomerang TV.
Prvu epizodu gledalo je čak 5,7 milijuna gledatelja u Španjolskoj, a prema reakcijama, riječ je o najboljem španjolskom TV proizvodu u posljednjih osam godina, zbog čega ga laskavo  nazivaju i domaćom inačicom "Downton Abbey".
Popularnost vjerojatno treba zahvaliti i tome što u autoričinoj priči naglasak ipak nije na strahotama Španjolskog građanskog rata (one se tek marginalno spominju), nego na životnim pričama koje su se odvijale na njegovim rubovima i koje  su, u ovom romanu, uglavnom blistave i uzbudljive.
Sama Sira je kao špijunka čudesno i, mjestimice neuvjerljivo, zaštićena; gotovo da ne upada ni u kakvu opasnost, pa je i to vjerujem, i za čitatelje i za gledatelje, prilično dopadljivo.
Usprkos tim sitnim neuvjerljivostima, María Dueñas sjajno je ispričala priču i po tome nalikuje svom sunarodnjaku  Carlosu Ruizu Zafónu, a vjerujem da bi, jednako kao on, i ona mogla prirasti srcu hrvatskih čitatelja!



 
 
Jennifer Egan
Vrijeme je opak igrač
Ankica Tomić
"Vrijeme je opak igrač" knjiga je o starenju.
Dok sam je čitala, a zbog različitih okolnosti čitala sam je dugo i nedopustivo sporo (na različitim lokacijama, u različitim raspoloženjima, medijima, čak i jezicima, pa krećući od početka...), činilo mi se svašta: i da je riječ o generacijskom romanu i o priči koja približava subkulturu američkih studenata s kraja 70-ih, 80-ih, 90-ih, i o onoj koja se bavi glazbenom industrijom, malograđanskim svjetonazorima, strahom od neuspjeha...


Pa mi se onda opet činilo kako glavnu ulogu ovdje ima roman sam, i to američki, suvremeni, žanr koji se temelji na seciranju zasebnog mikrosvijeta koji čine sasvim obične sudbine protagonista, čiji životi dobivaju na važnosti jer, svi zajedno, u više ili manje miroljubivoj koegzistenciji, stvaraju sociološki presjek jednog modernog društva.


I sve to skupa stoji: ako tu i tamo, čitajući knjigu, morate otvoriti YouTube jer ste neke pjesme zaboravili, a neke niste ni znali, pa čak i one koje pamtite ne znate toliko detaljno da vam bude jasno o kojoj je to dvosekundnoj stanci iza refrena riječ, sasvim je jasno da glazba u ovoj knjizi ima presudnu ulogu.
Pa opet, pet minuta nakon što sam je dočitala, znam da je ovo knjiga o starenju.
Neki bi rekli o odrastanju, ja ipak biram "starenje".


Zanimljiv je, stoga, naslov knjige, relativno slobodan prijevod originalnog "A Visit From The Goon Squad" koji ne znam što znači, a bogme ga nikako ne mogu ni zapamtiti...
Prevoditeljica Mihaela Velina obavila je dobar posao pa tako rečenicu "Vrijeme je opak igrač", poput poslovice, dvaput ponavlja u tekstu, da nam dobro "sjedne" i opravda odabir, makar originalan tekst na tim mjestima ne citira naslov.
Svejedno, prenosi duh onoga što pisac (piskinja) ne samo da je htio reći, nego je to odlično i učinio.

Jennifer Egan, koja je za ovaj roman nagrađena famoznim Pulitzerom, nedosanjanim snom neameričkih pisaca različite provenijencije, u ovom romanu pokazuje svoj afinitet prema kratkim pričama: svako poglavlje ima svoje likove, odvojene od prethodnog konteksta.
I pripovjedač je drukčiji: negdje sveznajući (u trećem licu), drugdje subjektivan (u ja-formi), na trećem mjestu s bezličnim drugim licem (govoreći o sugovorniku, govori o sebi).


Sve je to zanimljivo, no nipošto ne otežava čitanje, jer ne odvlači pažnju s fabule koja, većinom kronološki, rjeđe retrospektivno, prati život izmišljenih junaka koje je američka spisateljica, gotovo sam sigurna, prepisala iz zbilje.
Zajednička karakteristika svih likova nesklad je između privida koji odašilju okolini i unutarnjeg svijeta kojim ni sami nisu zadovoljni, pa tako paze da se ne otkrije njihova kleptomanija, nesigurnost, impotencija, grijesi prošlosti, nedostatak talenta u kompetitivnoj industriji koja preferira mladost, iskričavost, svježinu i, na konto toga, vrti velik novac od kojeg se mogu namiriti paraziti svake vrste.

U skladu s vlastitom dobi, autorica dobro razumije (i ne boji se prenijeti čitatelju) kako se s krizom srednjih godina mijenjaju i kulise koje propisuju poželjne trendove, a kamoli ne vlastite projekcije o tome kako bi uspjeh trebao izgledati.
I što je još važnije, Eganova je odrezala toliki komad vremena da njezini tinejdžeri, koji još mirišu po majčinu mlijeku i bahate se maštajući o budućnosti, u samo nekoliko poglavlja postaju sredovječni, zgroženi nad protokom "opakog igrača", užasnuti bilancom vlastitih pokušaja i pogrešaka.


No, pritom, ni jedan jedini dio ovog romana, ni jedno poglavlje (pa ni ono u slikama, takozvani dnevnik u slajdovima) nije zbrzano da bi se što prije prešlo u novu epohu i na novog (anti)junaka.
Dapače, autorici kao da je vremena bilo malo, pa se bez straha protegnula na budućnost, lako predočivu, bez obzira na eliptičan jezik nekih novih, suvremenih gadgeta koji preuzimaju kontrolu nad ljudskom komunikacijom.
Ili možda samo olakšavaju artikulaciju.

Ovaj put neću spomenuti ništa iz fabule; navest ću samo ključne sastojke ovog romana.
Da sam ikad svladala Powerpoint prezentaciju (kao jedan od mlađahnih likova u romanu), sad bi bilo pravo vrijeme za to.
Ali kako nisam, poslužit ću se popisom sastojaka kao iz klasične kuharice.
Uz napomenu: ne pokušavajte recepturu primijeniti kod kuće.
Žena je ipak provjerena kuharica.
SASTOJCI: 
-	30-40 likova
-	5-6 lokacija diljem svijeta
-	nekoliko interijera
-	nekoliko eksterijera
-	10-ak paranoja
-	20-30 referenci iz područja filozofije, psihologije, medicine, lingvistike, teorije glazbe, novinarstva, politike...
-	prstohvat koketiranja sa zabranjenim supstancijama
-	Powerpoint prezentacija
-	kilogram aluzija na stvarne pojave u pop-kulturi, osobito glazbi
-	naslovi pjesama i izvođača, 30 dkg

Kuhati dok se sastojci potpuno ne prožmu; svaki navedeni jednako je važan i ključan da bi cjelina profunkcionirala.
Pustiti da odstoji.



 
 
Gillian Flynn
Nestala 
Tanja Tolić
“Nestala” ne započinje nestankom; počinje Nickom koji promatra glavu svoje supruge.
Kad razmišlja o svojoj ženi, kaže, uvijek se sjeti njezine glave.
Ne samo zato što ju je prvi put - dok su još bili momak i djevojka - vidio straga ili zato što Amy ima ono što bi viktorijanci nazvali lijepo oblikovanom glavom.
Nick razmišlja o glavi svoje žene jer zapravo pokušava shvatiti što to ”veličanstveno” biće koje se pored njega budi i pored njega zaspi - misli.
”O čemu razmišljaš, Amy? Pitanja koja sam joj najčešće postavljao tijekom našeg braka: Što misliš? Kako se osjećaš? Tko si ti? Što smo si učinili? Što ćemo učiniti?” Gleda je i razmišlja o njezinom mozgu, o svim tim vijugama, njezinim mislima koje jure tim vijugama poput brzih, frenetičnih stonoga.
Poput djeteta zamišlja  kako joj otvara lubanju, raspetljava vijuge, pregledava ih, pokušava joj pročitati misli.
Otvara lubanju… Da, zvuči malo zastrašujuće, osobito stoga što će na petu godišnjicu njihova braka Amy netragom nestati.
Amy je “Veličanstvena Amy”, žena prema kojoj su njezini roditelji pisci, dok je bila dijete, osmislili jednu od najpopularnijih literarnih djevojčica Amerike.
Tko ne bi volio Amy, kad je odrastao uz njezine avanture? Nick je uglavnom samo Nick, dečko iz  Mississippija koji je uspio u New Yorku kao pisac, ali onda i neslavno propao kad je svijet pogodila financijska kriza.
I Nick i Amy su brzo ostali bez posla i vratili se u provinciju, jer se njegova majka ozbiljno razboljela.
Nick sada sa sestrom vodi bar, Amy glumi domaćicu, kad nije frustrirana činjenicom da se vjerojatno nikada neće vratiti u New York.
Potraga za nestalom, zlatnom američkom djevojkom, uskoro postaje nacionalna vijest, a Nick - taj čudni Nick koji se smije u javnosti kad bi trebao tugovati - uskoro pak postaje jedini osumnjičenik.
Je li ju ubio? Gdje je tijelo? Odgovore, čitatelju, a uskoro i policiji, daje Amyin dnevnik koji otkriva naličje njihova naizgled savršenog braka.
No, Amy… hm, je li Amy baš toliko veličanstvena kakvom se isprva čini?
Gillian Flynn u svojem prvom romanu, ”Oštrim predmetima”, bavila se serijskim ubojicom, disfunkcionalnim odnosom majke i kćeri i ženskom zloćom koja se provincijom širi poput požara.
U “Dark Places”, drugom romanu koji bi na hrvatski trebao biti preveden iduće godine, i dalje ima serijskog ubojicu, sotonističke obrede i disfunkcionalnu obitelj.
U “Nestaloj” je naglo zakočila i skrenula u trilerski rukavac - nema serijskih ubojica, nema disfunkcionalnih obitelji, nema čak niti leša.
Drama je odjednom postala intimna, a nasilje lišeno “ukrasa” - gledamo disekciju jednog braka, sa svim njegovim usponima i lažima.
S “Nestalom” je Gillian Flynn, na pragu četrdesetih, pohrala Sjedinjene Države - mjesecima je roman bio na prvim mjestima bestseler lista, ne bez razloga.
Život je, naime, pun trilera: iza tih osvijetljenih prozora u sumrak događaju se istinski okrutne i često usamljeničke drame, za koje nije potrebna sjekira, nož, britva ili bilo koje drugo hladno oružje.
Svu nepetost u “Nestaloj” Flynn gradi psihološki, na manipulaciji - i likovima i čitateljem - cereći se negdje sa strane.
Gillian Flynn je, naravno, po onome što se o njoj može doznati iz medija i posveta na kraju njezinih romana, sasvim normalna.
Imala je normalno djetinjstvo, danas živi sa suprugom kojeg voli i sinom koji je začet iz ljubavi.
Fikcija je, u njezinom slučaju, doista samo fikcija - žena, doduše, ima mračan podrum u kojem piše, ali kune se da je to sve što u njemu radi.
Nema srednjovjekovnih mučila, alata za čupanje noktiju ili skorene krvi i lubanja po kutevima.
Zašto to napominjem? Pa zato što je Gillian Flynn nakon trećeg romana, u kritikama, par puta optužena za mizoginiju.
Navodno, ne voli žene, osjeća prema njima duboki animozitet, prikazuje ih kao sračunato zle, jer žene su, valjda, po prirodi uvijek brižne i autentično dobre.
Praktički svetice.
To, naravno, uopće nije točno.
Muškarci su češće skloniji agresivnom, fizičkom nasilju, ali zato žene znaju biti mnogo zločestije, jer su češće iracionalnije, osvetoljubivije i sitničavije.
Crne kronike svijeta također su pune primjera gdje su žene nekoga satrle mesarski precizno i muškaraca koji su se ponašali kao tetkice pa, recimo, podlo trovali godinama.
Flynn je u tom smislu inovativan pisac trilera jer je našla sasvim novi pristup koji je postao njezin osobni potpis - u romanima se studijski bavi ženskom zloćom, temom o kojoj se najčešće ne govori jer su žene stoljećima bile potlačeni spol, pa ih se danas štedi i kad ne treba.
Flynn je, pored toga, u triler kao žanr unijela dubinu -  njezini su likovi, čak i oni marginalni, poput dvoje policajaca koji istražuju Amyin nestanak, dobro psihološki razrađeni.
Nema klišeja kojima se pisci krimića i trilera često služe; sve je dobro promišljeno, preokreti su neočekivani, a Flynn uz to još zna i sjajno pisati.
Poseban bonus “Nestale” jest koncept nepouzdanog pripovjedača.
To je sve što smijem reći, a da previše ne otkrijem.
Još je jedan razlog zbog čega je, čini mi se, Gillian Flynn uzašla na višu stepenicu pisaca krimića i trilera nakon posljednjeg romana.
Još od šezdesetih, kad su žene prestale biti primarno domaćice i počele raditi, brak kao stup društva, zajednica na kojoj počiva obitelj, počeo se redefinirati.
Psihoterapija, koja nam je postala prihvatljiva kao i odlazak zubaru, eksplozija self-help literature u kojoj pojedinci sami traže odgovore i lijek, te opća estradizacija privatnog života zbog porasta celebrity kulture, na taj je jadni brak uperila reflektore svom snagom.
Naše su majke možda još i šutjele o problemima u braku, nove generacije sasvim normalno na jutarnjim kavama čereče svoje bolje ili lošije polovice.
U tom smislu, pokazat će se, Nick i Amy pomalo žive kao u filmu “Rat Roseovih” što, pretpostavljam, dobro rezonira sa suvremenim društvom - brak je, nažalost, velika utopija današnjeg društva u kojoj partneri nerijetko ne znaju funkcionirati kao par, kao suputnici, kao ravnopravni, nego se ponašaju kao samoživa djeca, a često su zapravo i u otvorenom neprijateljstvu zacementiranom toksičnim kompromisima, najčešće zbog djece.

Ako postoji jedan triler koji trebate pročitati ove godine, onda je to ovaj roman.



 
 
Lars Kepler
Svjedok vatre
Tanja Tolić
Na krevetu u sobi za izolaciju leži djevojčica.
Lice joj se ne vidi jer ga je prekrila rukama.
Ispod glave, na jastuku, mrlja je od krvi u obliku srca.
Taj će prizor zateći Joona Linna u domu za problematične tinejdžerice Birgittagården.
Čini se da je Mirandu Ericsdotter, kao i medicinsku sestru Elisabet Grim, koja leži krvava u šupi, ubila druga problematična djevojčica Vicky Bennet.
Njezin je krevet, naime, natopljen krvlju, ispod jastuka je pronađen krvavi čekić, a Vicky je pobjegla kroz prozor.
No Joonu Linnu muče dvije stvari: najprije, Miranda, za razliku od Elisabet, nije ubijena čekićem, nego kamenom i, drugo, lažna vidovnjakinja Flora Hansen nacrtala je crtež na kojem se vidi ono što nikako nije mogla vidjeti.
Osim ako doista ne razgovara s duhovima.

U prvom nastavku švedskog krimi-serijala, "Hipnotizeru", inspektor Joona Linna suočio se s obiteljskim krvoprolićem; u drugom, "Paganinijevom ugovoru", borio se protiv industrije oružja; u trećem, upravo objavljenom "Svjedoku vatre" (Fraktura, 2013.), opet se vraća intimnoj atmosferi zločina - nema međunarodnih kriminalaca, mafije, švercera oružja i hrabrih aktivistica, nego se glavnina jeze odvija u par kuća zaklonjenih šumom.

Lars Kepler, odnosno bračni par Ahnodril koji pod pseudonimom  piše ove fantastično jezovite krimiće o finskom inspektoru u švedskom okruženju, ponovno se vraća i "prokušanom" receptu - središnji likovi opet su djeca, djevojčice s problemima u ponašanju, vrsta zločina koja, nas odrasle, najviše plaši jer je neshvatljivo kako zlo može obitavati u djetetu, simbolu nevinosti.

Dom Birgittagården prokleto je vrzino kolo: iako su sve te djevojčice slatke, zaista dobre, kako kaže jedan od glavnih likova u romanu, socijalni radnik Daniel, s dvije od tih cura, upozorava bogatašicu Elin, "nikada, ali nikada ne smiješ ostati nasamo".
Najstarija Caroline jedina je među njima koliko-toliko pribrana i želi promijeniti svoj život, Nina će završiti na psihijatriji nakon što otkrije mrtvu Mirandu, Almiri je bolje ne okrenuti leđa, Lu Chu je toliko slatka da je to ponekad zastrašujuće, najmlađa crvenokosa Tuula patološka je kradljivica i, moguće, ozbiljno poremećena, a tu je još i Indie...
Je li neka od njih možda ubojica?

U pozadini svakog romana Larsa Keplera nalazi se uvijek neka velika tema koja se prepliće oko zločina poput DNK - u prvom romanu je to bila hipnoza i pitanje može li se pod hipnozom lagati; u drugome je to bila muzika i pitanje savršenog sluha; sada je tema spiritizam i dvojba je li moguće doista razgovarati s preminulima i od njih doznati informacije o ubojstvu.


No...
ono što se mnogo više od spiritizma nameće kao tema trećeg romana jest dvojba da li se zločinci rađaju kao  ubojice ili psihopate možda oblikuju njihovi roditelji? Može li usputna rečenica, krivo shvaćena primjedba, u djetetu probuditi nagon za nasiljem? Osobno, ne vjerujem u to.
Ne vjerujem, naravno, niti da se rađamo zli, rekla bih prije da nasilje rađa nasilje, iako je, srećom, mnogo primjera gdje nasilje doživljeno u djetinjstvu čini upravo suprotno - iz njega se, čudom empatije i suosjećanja, rađaju brižna i dobrostiva srca koja se bore protiv nasilja.

U "Svjedoku vatre", na margini ubojstava koja istražuje Joona Linna, odvija se, po meni, mnogo veća tragedija - Alexandra Coelho Ahndoril i njezin suprug Alexander Ahndoril mnogo više govore o tome što prolaze "problematična" djeca iz razorenih obitelji kad završe u sustavu državne socijalne skrbi.
Tragedija je da oni koji su od malena izloženi nasilju često završe u krugu koji je, umjesto da ga spriječi, institucionalizirao nasilje.
Posebnost je Švedske, što nisam znala, da domovi za djecu više nisu u državnom vlasništvu, nego u vlasništvu privatnih kompanija koje na domovima pokušavaju zaraditi pa brigu o djeci svode na minimum kako bi uštedjeli na troškovima.
U tom se segmentu Lars Kepler jako približio svojem literarnom uzoru, Stiegu Larssonu, koji je također većinu svoje napete priče o Lisbeth Salander usmjerio na kritiziranje navodno idealnog skandinavskog sustava socijalne skrbi (iako je i takav, faličan, i dalje bolji od hrvatskoga).


Druga tema u pozadini istrage ubojstava nuspojave su antidepresiva koje štićenice doma piju.
I to je uistinu strašno: te odbačene curice, na jednom mjestu, opisuju kako na njih djeluju svi ti razvikani lijekovi - kako iznenada postaju nemirne, agresivne, nabijene bijesom, a onda se ruše na krevet kao krpene lutke, obavijene snom zaborava.
Ne znam što na to ima reći farmaceutska industrija, ali u "Svjedoku vatre" proizvođači lijekova, i oni koji ih propisuju, doista su prikazani kao "tihi zločinci".


Sve do kraja romana nećemo saznati tko je svjedok vatre i zašto je vatra bitna, no...
pedesetak stranica prije završetka otkrit će se da zapravo imamo dva svjedoka vatre.
Konačno ćemo doznati i kakvu to strašnu tajnu krije Joona Linna, a roman završava cliffhangerom koji obećava pakleni četvrti dio (već napisani "Sandmannen") - čini se da će Joonu Linnu sustići strava iz njegove prošlosti.


Lars Kepler piše telegrafskim stilom - nema unutra mnogo opisa osjećaja, barem ne ispisanih sladunjavo; tu su tek kratke rečenice i poglavlja, stil lišen bilo kakvih ukrasa, sveden na temeljno, kao da na svijetu postoji točno određena količina riječi i njima treba raspolagati ekonomično da se ne bi prebrzo potrošile.
Začudo, u tome ima više emocija nego u mnogim romanima ispisanima pjesničkim stilom.

Osobito se to osjeća u sjajnom liku Vicky Bennet - djevojčice za koju navijamo, jer i Joona za nju navija, iako se istodobno i bojimo: optužena je za dvostruko, posebno okrutno ubojstvo i vrlo vjerojatno je ona ubojica.
No dok Vicky opisuje kako je nanosila zlo, počinjemo razumijevati kako se zlo rađa - da se vratimo na onu dvojbu otprije - i u tome bračni par Ahndoril otkriva zašto su sjajni pisci, iako je ovo "samo" krimić.
Za gostovanja u Zagrebu u siječnju 2012.
ispričali su kako žele da njihov čitatelj razumije sve njihove likove, čak i psihopate.
Ako slijedimo priču romana, onda je jasno - zlo rađa zlo, ili zlo je posljedica zanemarivanja, ili zlo je nuspojava tvrdoglavog žmirenja na istinu i nepotrebnog popuštanje u odgoju.
Vrijedi razmisliti o tome.


"Svjedok vatre", kao i prethodna dva nastavka, uistinu je proklet roman jer vam, kako piše u jednoj od kritika, krade sate sna.
Koliko god samu sebe nagovarala da sporije čitam, njihove krimiće uvijek progutam, pa se ujutro probudim krvavih očiju poput vampira i ostatak dana hodam svijetom s pola glave (druga polovica redovito ostane s Joonom Linnom i patetično žaluje što je već gotovo).


Jako uzbudljivo, jako napeto i jako strašno.
Obavezno pročitati!



 
 
Rod Rees
PoluSvijet: Proljeće
Tanja Tolić
Onoga trenutka kad pisac svoj roman pusti u svijet, više nad njime nema nikakve kontrole.
Jer svaki čitatelj čita priču u vlastitom diskursu, njegovo osobno iskustvo kreira jedinstveni kontekst pa je - što možda i nije loše - jednu priču moguće čitati na mnogo različitih načina.
Ipak, dogodi li se čitatelju da upozna pisca, sav taj proces može se izokrenuti i vratiti na početak, pa priča opet postaje samo - spisateljeva, a tumačenje se od mnogoznačenja opet sabije u jedno, onako kako je originalno zamišljeno.

Rod Rees ovih je dana boravio u Zagrebu, na sjajnom Festivalu svjetske književnosti koji je organizirala nakladnička kuća Fraktura, pa se meni dogodilo upravo to - da sam priču vratila piscu.
Roda Reesa upoznala sam u nedjelju navečer, dan prije tribine Razotkrivanje na kojoj je on gostovao, a koju sam ja moderirala.
U nedjelju smo proveli par sati u razgovoru - bio je duhovit, otvoren, topao; jako mi se svidio kao osoba.
PoluSvijet, njegov virtualni svijet o kojem je napisao četiri romana, raskopali smo uzduž i poprijeko.


Nakon što ga je pet godina pisao, i napisao čak milijun riječi, a onda to skratio na nekih 650.000 tisuća (jer bi inače bilo previše za objavu), svejedno mu se u očima vidio onaj specifični žar koji imaju ljudi koji nešto strasno vole.
Požalio se u jednom trenutku da mu je nakon toliko pisanja bio već pun kufer svega, da je povremeno osjećao i dosadu, pitao se koji ga je vrag tjerao da piše serijal, tetralogiju dapače, no...
više od toga osjećala se aura pobjeda što je dovršio djelo dugačko više od 2200 stranica, što ostavlja iza sebe nešto opipljivo, materijalno, značajno; što ostavlja iza sebe - dio sebe...
Ili, kako bi on sam rekao: "Nikad više neću napisati serijal.
Do sljedećeg puta."

Krajem kolovoza Rees je, naime, na engleskom jeziku objavio i posljedni nastavak "PoluSvijeta", "Jesen", nakon što je početkom ove godine objavio treći dio, "PoluSvijet: Ljeto".
Fraktura je dosad na hrvatski prevela prva dva romana: o prvome, "PoluSvijet: Zima", već sam pisala, kao o napetom, uzbudljivom, maštovitom i obaveznom štivu za ljubitelje fantastike.
Ako ste ga čitali, onda znate u kojoj mjeri je PoluSvijet složen svijet, mjestimično i zahtjevan za čitatelja jer je, osim zabavom, akcijom i uzbuđenjem, nabijen i gomilom informacija.
Reesov PoluSvijet je, naime, kompleksan svijet ideologija, religija, spolnih i rasnih sukoba, a kojim dominira 18 psihopata vladara.


Da podsjetim: prvi nastavak, "Zima", završio je spektakularnim trenutkom, ali ujedno i cliffhangerom, u kojem 18-godišnja Ella Thomas spasi stanovništvo Varšave od nacista (Tvrdomentalista) tako da otvori granice PoluSvijeta i pusti Varšavljane na slobodu.
Ella, koja je ušla u PoluSvijet kako bi spasila zatočenu kćer američkog predsjednika, Normu Williams, tada u sebi prvi put osjeti i prisustvo Lilit, mitske božice odgovorne za posvemašnji kaos u ionako kaotičnom virtualnom svijetu.

U drugom nastavku Lilit se iznova budi, što će udaljiti Ellu i šarmantnog prevaranta Vanjku, a tvrdoglavu i ne osobito simpatičnu Normu staviti u ulogu koju je malo tko očekivao.
I neki drugi, otprije poznati likovi prošli su kroz preobrazbu: gadljivi Burlesque iz prvog nastavka susret će odvažnu feministikinju iz Quartier Chauda, Odette Arocu, pa se od mutnog, debelog probisvijeta pretvoriti u zaljubljenog goluba i, još važnije, postati saveznik našim junacima.
Tvrdomentalisti, nakon Rodine, samo što nisu osvojili i Quartier Chaud, a ostvaruje se i drevno proročanstvo PoluSvijeta - uzdigla se Zvijer, što znači da je došlo vrijeme i za Mesiju.
Tko je Zvijer, a tko Mesija - pitanje je koje će mučiti i vladaricu Venecije, dužda Catherine-Sophiju, a čitatelji će do kraja drugog nastavka ostati u nedoumici zašto Vanjka Majkov, za razliku od svih drugih marioneta u PoluSvijetu, jedini nema auru, niti sjećanja na prošlost, dok Norma Williams ima čak dva eterična omotača oko sebe.

I "PoluSvijet: Proljeće" oduljio se na impresivnih petstotinjak stranica, ali se svejedno čita lako i brzo, akcija ima još nesmiljeniji tempo, tajni je mnogo, a opasnih luđaka sve više.
Ono što se u meni kao čitatelju, nakon susreta s Reesom, promijenilo, tiče se prvenstveno kompliciranih ideologija u romanu: prije mi se taj dio činio pomalo površnim, jer su sve ideologije u romanu dotjerane do apsurda, pa sam mislila da Rees umanjuje njihovu opasnost, pored toga što me to mjestimice zamaralo i opterećivalo mi priču.
Sad razumijem u kojoj je mjeri to Reesu važno, kao i čitava priča o psihopatima koji vladaju virtualnim svijetom, a pokušavaju osvojiti i onaj stvarni.
Razumijem da je htio upozoriti čitatelja, a opet ga ne opteretiti; da je apsurd tu ne samo zato da bi nas zabavio, nego i pokazao koliko su neka vjerovanja, koja su kroz povijest upravljala svijetom i ljudskim životima, zapravo u svojoj suštini - iracionalna.


I na našoj kavi i na tribini u ponedjeljak ponovio je dvije stvari o kojima ne prestajem od tada razmišljati: prvu, kako su sve države, čak i one koje se deklariraju kao sekularne, barem povremeno ekstrinzično religiozne, pa vjeru rabe za svoje svrhe, a nerijetko i vjera rabi njih.
Opasna je to simbioza kojoj, na žalost, svjedočimo i u Hrvatskoj.
A ako nema dominatne religije, nerijetko se dogodi da ideologija zauzme njezino mjesto - o čemu bismo također, mi u Hrvatskoj, mogli mnogo toga za reći.
Druga stvar koju je rekao univerzalna je, bez obzira na naciju, rasu, spol ili uvjerenja - problem sa zlom jest što se ono često pojavljuje ruku pod ruku s karizmom i šarmom.
Zbog toga Rees u svojim romanima psihopate naziva Mračnim karizmaticima.
Zbog toga je, uostalom, Hitler uspio "nagovoriti" Nijemce da poubijaju milijune Židova.
Zlo, dakle, nije primarno, ili isključivo,  opasno zato što čini loša djela; zlo je opasno zato što šarmom inače dobro ljude može uvjeriti da prijeđu na tamnu stranu.

"PoluSvijet: Proljeće" može se, naravno, čitati i izvan ovog konteksta, ako vam je to preopterećujuće.
Može se čitati kao žestoki SF, kao srceparajuća ljubavna priča, kao napeti triler, kao uzbudljiva avantura.
To, možda, najviše otkriva koliko je Rees prije svega pošten i predan pisac: u PoluSvijetu je komadić njega, ali i ogroman prostor da nađete komadić sebe.

Stoga, uživajte! A Frakturi molba: nemojte da predugo čekamo na nastavke!  

 

 
 
Margriet de Moor
Slikar i djevojka
Lidija Deduš
Suvremeni Amsterdam jedan je od najliberalnijih gradova Europe.
S legaliziranom prostitucijom i uživanjem laganih opijata, jedna je od najpoželjnijih turističkih destinacija.
A s poviješću slikanom na platnima najvećih svjetskih slikara i umjetnika, jedna od najbogatijih umjetničkih kolonija.
Takvu reputaciju ovaj grad danas može zahvaliti nizozemskom zlatnom dobu 17.
stoljeća tijekom kojeg je postao i jednim od najbogatijih gradova svijeta i šarenom točkom na mapi Europe u kojoj se sijeku putevi pomoraca, avanturista, trgovaca, financijaša i svih onih koji, tražeći bolji život, u njemu pronalaze luku za baciti sidro.
Međutim, nije sve zlatno u zlatnom dobu Amsterdama.
Godina 1664.
posljednja je u nizu pohoda jedne od najvećih epidemioloških pošasti čovječanstva - kuge, koja je, u totalu, tijekom 17.
stoljeća pomorila deset posto nizozemskog stanovništva.
Živi građanski, umjetnički, trgovački život s jedne i miris kužne smrti s druge strane kulisa je za roman "Slikar i djevojka" višestruko nagrađivane nizozemske spisateljice Margriet de Moor.
Umjetnica po vokaciji, inspirirana Rembrandtovim crtežom osamnaestogodišnje Elsje Christiaens, osuđene i obješene zbog brutalnog ubojstva, De Moor je na dvjestotinjak strana pokušala prikazati život Amsterdama u spomenutome dobu.
Rembrandt je 1664.
jedan od većih životnih gubitnika.
Iza njega je bogati umjetnički opus, ali i mnoštvo izgubljenih bitaka na osobnom planu: bankrot i obiteljske tragedije u kojima je izgubio dvije supruge.
Prva je umrla na porodu, druga - od kuge.
Gradske vlasti stoga nisu previše sklone njegovom stvaralaštvu, a jedina utjeha koju ovaj majstor još ima njegov je sin iz prvog braka.
U Amsterdam slikan ovakvim prilikama uplovljava Elsje Christiaens, mlada Dankinja u potrazi za sestrom na čiji je nagovor u prvom redu i stigla, i za, u ono vrijeme, vrlo traženim poslom sluškinje.
Ali, kako to biva sa životom, nevolja će sustići nevolju; krajem travnja gazdarica kod koje živi tražit će stanarinu koju Elsje ne može platiti.
Fizički obračun između dvije žene završiti će tragično - gazdarica biva ubijena sjekirom, a Elsje javno smaknuta na vješalima i ostavljena pticama i vjetrovima na nemilost.
Dvije sudbine povezane jednim događajem temelj su romana "Slikar i djevojka".
Ali, niti jedna od njih nije osobito - izromantizirana.
Rembrandt je tek neimenovani slikar čiji je život prikazan kao činjenično stanje jednog od mnoštva građanskih lica: problematičan, burovit, neizvjestan.
Čitatelj ga može prepoznati tek po opisu umjetničkih djela koje autorica daje preopširno i poprilično suhoparno.
S druge, pak, strane, De Moor slika životno putovanje mlade Elsje Christiaens, no i ti su opisi poprilično mutni i nejasni.
Je li se autorica previše trudila prenijeti emociju i u tome podbacila? Ili je pisala tek suhim, bezosjećajnim redanjem rečenica u cjelinu koja fabularno ne samo da ne uvlači čitatelja u radnju, nego ga čak pomalo i odbija? Je li manjak dramaturgije posljedica autoričine želje da Rembrandta prikaže kao čovjeka, a ne kao slavnog slikara kakvog ga znamo danas?
Bilo kako bilo, stilski trpko, obilato detaljima, ali siromašnog okusa, ovo je djelo poprilično ne-vjeran opis jednog živog i bogatog vremena.
A priča o jednom od najslavnijih slikara svih vremena ostala je uskraćena za svoju životnost i, kao brojčani zapis godine u školskom udžbeniku, postala tek isušen trenutak u povijesti.
Rembrandtov crtež Elsje Christiaens na vješalima danas je pohranjen u muzeju Metropolitan u New Yorku i nije izložen za javnost.



 
 
Delphine de Vigan
Ništa se ne opire noći
Tanja Tolić
“Ništa se ne opire noći“ počinje smrću: jednim pomno planiranim samoubojstvom u hladno siječanjsko jutro, uz koje su ostale upute za raspodjelu imovine i jedno zakašnjelo pismo, u kojem je objašnjen razlog.
“Znam da će vam ovo biti teško, ali je prije ili poslije neizbježno, a meni je draže umrijeti živa“, piše majka u pismu svojim dvjema kćerima.

Majka više nije mlada; ima 61 godinu u trenutku smrti, a niti kćeri više nisu djeca; već imaju svoju vlastitu.
No gubitak majke, koja je tako svjesno, samoodabrano otišla u smrt, svejedno boli.
Jer majke su majke su majke.
Partnere i prijatelje mogu nam zamijeniti novi partneri i prijatelji, čak niti uloga djeteta nije ograničena na jednu osobu, no biti majka, ili biti otac, ne može nam biti nitko drugi osim onih koji su nas začeli i rodili.
Barem ne u biološkom smislu, a ta biološko-krvna veza, pokazalo se kroz povijest - i ljudi, i literature, i psihe - jedna je od onih koja nas najviše određuje, čak i kad smo sasvim odrasli ljudi.

Majke (i očevi), prva su bića na koje nailazimo u životu, svojevrsni bogovi naših dječjih svjetova - najprije zato što smo o njima potpuno ovisni, kasnije stoga što nekima od nas trebaju cijeli životi da bismo se te ovisnosti riješili.
Majke, pritom, ponekad na tugu očeva, a ponekad i na žalost djece, imaju ekskluzivan status: mnogo toga treba zahvaliti prije spomenutoj biologiji, činjenici da su nas nosile pod srcem, hranile svojim tijelom i da smo na svijet došli s njima povezani pupčanom vrpcom.
Ako imate ljubav svoje majke, zapravo imate ljubav cijeloga svijeta; toliku sigurnost ta majčinska ljubav u djetetu može stvoriti.

No, što kad su majke destruktivna bića? Što kad postoji opasnost da svojoj mlađoj kćeri, primjerice, zabije akupunkturnu iglu u oko? Ili svoju stariju kći plaši pričama o tome kako joj, eto, sustav pariških podzemnih željeznica izmiče iz kontrole, ali taksi službu u potpunosti nadzire pa je bolje da zubaru u srijedu popodne ode tako? Ili svaku večer puši shit, a nekad se toliko napije da ne može otići niti do zahoda, nego mokri sjedeći dok pišalina oblikuje lokvu ispod stolice?

“Ništa se ne opire noći“ ima znakovit naslov, upućuje na to da se baš ništa u majci, u toj zavodljivoj i tajnovitoj Lucile čija fotografija krasi i naslovnicu ovoga romana, ne opire ludilu.
Kao da je sva sastavljena od tmine i kao da je bipolarni poremećaj od kojeg je bolovala za života, jedino što ju određuje.
No, to ipak nije točno, kao što nije točno niti u pjesmi “Osez Josephine“ Alaina Bashunga i Jeana Fauquea, odakle je Delphine de Vigan preuzela naslov za svoj memoarski roman, a u kojoj se navija za jednu Josephine.
“Osez, osez  Josephine“, pjeva se u pjesmi.
Usudi se, usudi se, Josephine ili, u ovoj verziji - usudi se, Lucile.
Usudi se, odvaži se biti živa.

“Lucileino crno je poput crne boje slikara Pierra Soulagesa (kojeg autorica citira na početku romana, op.
a.).
Lucileino crno je ultracrno, čiji odsjaji, intenzivni odrazi, misteriozna svjetlost, naznačuju neko drugdje“, piše njezina kći.
Slikar Pierre Soulages, u citatu koji autorica navodi, govori pak o tome kako je jednog dana slikao, crno je preplavilo cijelu površinu platna, no on je u toj krajnosti vidio neku vrstu negiranja tmine - u teksturi platna ipak je bilo svjetla, sva ta tama isijavala je neku jasnoću; iz tame je zapravo rođena svjetlost.

Prije nego požurite sa zaključcima o majci koja je pokušala vlastito dijete ozlijediti akupunkturnim iglama, morate znati neke stvari.
Lucile de Vigan, rođena Poirier, doista je postojala.
Ima na internetu njezinih fotografija iz mladosti (sad, nakon što sam pročitala knjigu, čini mi se da u njezinim očima, pogledu, izrazu lica i načinu na koji je namjestila glavu čitam sve ono što će se poslije dogoditi...), postoji čak i jedan dokumentarni film o roditeljima i djeci, davno snimljen sa svrhom da bude odgojna smjernica mladim francuskim liberalnim obiteljima.
Poirierovi, o kojima govori prvi dio romana, dobar su primjer: uz Lucile, bračni par Georges i Liane, imali su još sedmero vlastite djece, a jednog dječaka - deveto dijete - posvojili su.


Taj prvi dio pomalo je romansiran, omotan šuštavim prozirnim papirom i začinjen ugođajem nekog vječnog Božića, kao da smo u francuskoj verziji filma o obitelji Von Trapp u kojoj, doduše, svi ne pjevaju, ali su toliko natopljeni međusobnom ljubavlju, razumijevanjem i potporom, da im kao čitatelj zavidite.
Tu su ti djedovi i očevi koji su postavili stupove francuskog novinarstva, načitani i obrazovani prijatelji, blistava majka/baka koja i u sedamdesetim godinama života može napraviti baletnu špagu, i to iz oklade, otac/djed koji je zanosno šarmantan, muževan i uspješan, i idol svojim unucima zbog dovitljivih šala i ljetnih praznika provedenih u skijanju na vodi, kojem je poučio čak i svoga autističnoga sina Toma.

A potom su tu i sjene.
Zastrašujuće, nimalo blage, razarajuće,  koje su se protegle na drugi i treći dio romana.
Nakon što Lucile već s osamnaest godina ostane trudna, brzo se uda, potom rodi najprije Delphine, stariju kći, a onda i mlađu Manon, pa se rastane i stisnu je egzistencijalne brige i bolna samoća, doživjet će prvu maničnu epizodu i rasap ličnosti.
Lijekovi za bipolarni poremećaj u to su doba bili, valjda, toliko razarajući, koliko i bolest sama.
Oboljeli su imali strašan izbor: ili ih ne piti i biti ludi, ili ih piti i ne biti živi.
Desetak idućih godina Lucile će, morena grižnjom savjesti zbog psihotičnog napada, živjeti kao lutka na koncu, bez dodira s osjećajima koji su je činili ljudskim bićem.
A ona obitelj iz mjuzikla, koja je tako dobro znala obasjavati osmijehom, jednako će tako pokazati i da zna šutjeti.
O stvarima o kojima se ne bi smjelo šutjeti.

“Ništa se ne opire noći“ govori o životu kojeg žive mnoge obitelji i zato je lako prepoznati priču kao univerzalnu, iako to uopće nije.
O životu koji se odvija na razmeđi smijeha i tišine, o obiteljskim podvizima i obiteljskim tajnama koje se čuvaju kao kakvo dragocjeno nasljeđe.
Delphine de Vigan učinila je ono što se baš ne smije i nije osobito pristojno među ljudima koji kukavičluk prikrivaju lijepima manirama, a što obično čine obiteljske crne ovce - napisala je roman o majci, naoko još jedan iz niza romana o očevima i majkama koji su nas voljeli i razdirali, ispričavši kroz njega i obiteljsku povijest, i povijest jednog vremena, i svoju povijest, i povijest jednog straha, i povijest jednog sata istetoviranog na zapešću koji je prikrivao strašnu tajnu.
Tajnu koja je možda odgovorna za strašnu bolest majke.

Zašto roman o majci, kad ih je toliko već napisanih? “Pišem ovu knjigu jer danas imam snage da se zaustavim nad onim što me prožima i ponekad preplavljuje, jer želim znati što prenosim, jer se želim prestati bojati da će nam se nešto dogoditi kao da živimo u kandžama nekog prokletstva, jer želim uživati u svojoj sreći, u svojoj energiji i radosti, ne misleći o tome da će nas nešto strašno uništiti i da će nas uvijek, negdje u sjeni, čekati bol.“

“Ništa se ne opire noći“ pisan je malo kao roman, kao obiteljska pripovijest, ali je pisan i kao dnevnik, fragmentarno, kao roman o nastajanju romana.
Ta međuigra, koju Delphine de Vigan poetskim stilom ispisuje na nekih 250 stranica, posebno je potresna i sasvim mi je razumljivo da je autorica nakon toga postala francuska književna zvijezda - razotkrila se sasvim i kao spisateljica, i kao kći, i kao majka, i kao osoba odrasla vječno ok(r)užena strahom i zabrinutošću.
Nije joj to razotkrivanje strano, jer je još 2001.
godine objavila ispovjedni roman, prvijenac, “Jours sans faim“ (Dani bez gladi), u kojem piše o svojoj borbi s anoreksijom.
U tom romanu, objašnjava sada u ovome drugom, nije imala hrabrosti suočiti se s majčinom bolešću i pisati o tegobnom djetinjstvu koje je, bez sumnje, uzrokovalo i njezinu anoreksiju.
Tek sada, u ovom kontekstu, postaje jasno da je gladovanje “moćna i nimalo skupa droga, to se često zaboravlja reći.
Stanje neishranjenosti anestetizira bol, emocije, osjećaje, i u prvo vrijeme funkcionira kao zaštita.“

Hrabrost da piše o majci - iako to ispočetka možda nije bila toliko hrabrost, nego više traganje za odgovorom zašto - Delphine de Vigan skupila je tek nakon majčina samoubojstva.
Postrojila je veliku obitelj i provela sate intervjuirajući ih.
Pokušala je sastaviti objektivnu sliku svoje majke, vidjeti je - ne očima djeteta, nego onakvu kakva je doista bila.
Obitelj se otimala i jogunila, ali i surađivala.
Rezultat je potpuna istina, bez cifranja i uljepšavanja, što je, vjerujem, Delphine i njezinoj sestri, ali i još nekim, primarno ženskim članovima obitelji donijelo olakšanje i izlječenje.
Mislim da je, na neki način, oslobodilo i Lucile, iako je mrtva.

Što me dovodi do početka, ali i kraja priče - samoubojstva.
Iako čin samoubojstva ne nosi stigmu kakvu je nosilo nekad, primarno religioznu, osuđujući samoubojicu na vječni pakao jer si je uskratio život, a naš život nije naš, nego božji; samoubojstvo, ako se već ne može reći da nije društveno prihvatljiv čin u zapadnoj civilizaciji, onda je svakako čin koje društvo, iz općeljudskih razloga, nastoji spriječiti.
Ima u samoubilačkom činu, nažalost, nešto zarazno, što dobro tematizira i ovaj roman, ali prije svega u njemu ima duboke tuge jer pokazuje da je onoga koji su ubio preplavio potpuni očaj i izbrisao mu svaku nadu u bolji život.


Lucileino samoubojstvo duboko me potreslo, ali ne iz razloga koje bih očekivala sama od sebe, s obzirom da sam osoba koja vjeruje da je uvijek moguće način rješenje.
Potreslo me stoga što sam ga razumjela i “odobrila“.
Kao ona slikareva crna koja isijava svjetlost, Lucilein čin nije obojan željom za smrću, nego željom za dostojanstvenim životom.
Lucile se, naime, žestoko borila i protiv svoje bolesti, i protiv svojeg nasljeđa, i protiv uskraćenosti, i protiv strahova, što izaziva u čitatelju nemjerljivo divljenje - ne jednom se pita je li doista moguće da jedno ljudsko biće prođe takav tegoban put, da izdrži toliki broj nesreća i udaraca sudbine.
Pita se, naravno, i je li to pošteno, ali na to dječje pitanje, koje čuči u svima nama, nema odgovora.
Na kraju shvaća, Lucile je možda podbacila kao majka u nekim periodima svoga života, ali kao ljudsko biće ostavila je blistav trag - to je njezinim kćerima omogućilo da joj oproste, to čitatelja nagoni da je razumije kad kaže: “Meni je draže umrijeti živa.“ 

Ne znam po kojem ključu Gordana Farkaš-Sfeci (upravo nagrađena Kiklopom za urednicu 2013.
godine) odabire knjige za svoju Nakladu OceanMore, ali neke od njih me probadaju ravno kroz srce, kao one Lucileine akupunkturne igle.
“Ništa se ne opire noći“ strašan je roman, uz koji ćete isplakati more suza, ako uopće budete mogli.
Jer riječi koje Delphine de Vigan zapisuje - o sebi i majci i njihovom bolnom odnosu - zatvaraju grlo tisućama šaka i tjeraju suze do presušivanja.
Bol je na nekim stranicama tolika da ne možete plakati, jer je naprosto previše.
Previše svega.
A ipak, ovo je i jedan od najljepših romana koje sam u životu pročitala i, možda, najbolja knjiga prevedena (hvala Iti Kovač!) na hrvatski jezik ove godine.



 
 
Veronica Roth
Različita
Tanja Tolić
U Chicagu iz budućnosti, opasanom ogradom, živi pet frakcija: Nijekanje, Neustrašivi, Učeni, Dobrohotni i Iskrenost.
U gradu iscrpljenom ratom, u kojem nedostaje hrane i drugih resursa, mir je moguće održati jedino tako da svaka frakcija ostane posvećena onome što čini - oni iz Nijekanja su nesebični i zbog toga upravljaju gradom, Neustrašivi su zaduženi za obranu, Učeni osiguravaju nove izume i tehnološki napredak, Dobrohotni uzgajaju hranu, a pripadnici Iskrenosti od malena se odgajaju da ne skrivaju apsolutno nikakve tajne.
Na svoj šesnaesti rođendan Beatrice Prior suočit će se s izborom s kojim se suočavaju svi njezine dobi - iako rođena u Nijekanju, mora proći obavezno testiranje sposobnosti zahvaljujući kojem će doznati kojoj od pet frakcija pripada.
No, njezin će test pokazati nešto sasvim neobično i rijetko: Beatrice bi podjednako mogla pripadati Nijekanju, Neustrašivima i Učenima, što zapravo znači da je Različita.
A biti različit je jako opasno...
“Različita”, koju je u Hrvatskoj objavila Naklada Ljevak 2012.
godine, bila je najomiljenija knjiga na Goodreadsu u 2011.
godini, a proglašena je i najboljom knjigom za mlade, u kategoriji fantastike i SF-a, također na Goodreadsu, 2012.
godine.
U međuvremenu je njezina autorica, 25-godišnja Veronica Roth, objavila i drugi i treći nastavak: “Insurgent” (što bismo mogli prevesti kao “Pobunjena”) i prije par tjedana “Allegiant” (recimo, “Odana”).
Posljednji, treći dio, u prvoj nakladi tiskan je u čak dva milijuna primjeraka, a Veronica Roth, koja  je prvi roman napisala kao studentica - dok je bila na zimskim praznicima, i predala ga svom nakladniku, HarperCollinsu, kao 21-godišnjakinja - u međuvremenu je postala spisateljska zvijezda.
Slijedi, očekivano, i holivudski blockbuster, pa će se u travnju 2014.
početi  prikazivati film snimljen prema “Različitoj”, u kojem jednu od naslovnih uloga tumači i Kate Winslet.
Žanrovski, “Različita” je distopija, iako bi poštenije bilo reći da je u pitanju još jedan tinejdžerski hibridni žanr, jer ova distopija nikad ne bi postala toliko popularna da u njoj važnu ulogu ne igra i ljubavna priča između junakinje Beatrice, odnosno Tris, i njezinog “odabranika” Foura, jednog od pripadnika frakcije Neustrašivih, pa se u tom smislu “Različita” nastavlja na vampirski žanr koji je buknuo sa sagom “Sumrak”.
Roth je prva spisateljska zvijezda koja je, kako sama priznaje, odrasla na mladenačkoj literaturi koju danas i sama piše: dakle, odrasla je na Harryju Potteru i ljubavnoj priči Edgara i Belle, iako njezino pisanje mnogo više nalikuje  svježem akcijsko/distopijsko/ljubavnom hitu “Igrama gladi”.
To upućuje, čini mi se, na rađanje novog trenda u mladenačkoj, odnosno young adult (YA) književnosti i vjerojatno je da će taj hibrid distopije i ljubavnog romana biti “next big thing” u izdavaštvu (ima takvih knjiga još, primjerice “The 5th Wave”).
Dok mame čitaju jeftine ljubiće, koje nakladnici pokušavaju prodati kao oslobođenje kroz erotiku i sado-mazo seks, njihove kćeri, očito, čitaju herojske priče smještene u mračnu budućnost, u kojima su glavni junaci odvažne cure koje se znaju tući, rođene su s posebnim darom, hrabre, odvažne i empatične, a po potrebi - spremne su potegnuti i pištolj na neprijatelja i ubiti ga da zaštite sebe i one koje vole.
Mislim da mirne duše možemo reći da smo se počeli rješavati vampira i da zaljubljene tinejdžerice od ucviljenih kraljica drame postaju opake, hrabre, emancipirane i osebujne cure.
Zapravo, vrlo slične dečkima u koje se zaljubljuju.
Tris, primjerice, na jednom mjestu u “Različitoj” sama za sebe kaže kako nije osobito zgodna - nije ružna, ali nije niti lijepa.
To je za autoricu, ako na umu ima publiku dok piše, dobitna kombinacija, jer svijet je nastanjen curama koje nisu prelijepe, a još više onima koje su uvjerene da nisu lijepe.
Odabrati upravo takvu, nelijepu curu, za glavnu protagonisticu i učiniti je posebnom zbog njezinih karakternih osobina, recept je za milijunsku bazu mladih obožavatelja.
Tim više što joj super zgodni dečko u knjizi izgovori magičnu rečenicu - kako se ona njemu sviđa upravo takva kakva jest i kako je u nju zaljubljen zbog toga što jest, a ne kako izgleda.
Što je, zapravo, dobra vijest.
Eto primjera kako se emancipacija provodi kroz literaturu.
Vidljiva je ta promjena paradigme, iako je još teško dokučiti zašto se današnje tinejdžerice “pale” na novu  vrstu priče.
Pitam se je li danas toliko teško biti tinejdžer, koji su to njihovi toliko strašni izazovi da im romani prepuni nasilja tako dobro sjedaju - koja je to vrsta katarze koju ganjaju, što ih to žulja duboko u njima da se mora iščačkati pištoljem ili nožem?
Naime, i Rothičina junakinja, Tris, kao i junakinja “Igara gladi”, Katniss, živi u mračnoj budućnosti, u kojoj je svijet podijeljen na sektore ili frakcije, od nje se ne zahtijevaju samo iznimna hrabrost i iznimna djela, nego i fizička akcija, što znači da ima mnogo nasilja u romanu.
Ipak, “Različita” ima svoju originalnu priču i nikako nije u pitanju slijepo prepisivanje; dapače, Veronica Roth tvrdi da “Igre gladi” uopće nije pročitala prije nego je sama počela pisati.
Sličnosti postoje i u tome kako se tretira tema seksa, jer i Veronica Roth promovira novi puritanizam - ima obilja maženja i poljubaca, ali na seks čitatelj u tim trilogijama čeka kao ozebli sunce.
Paradoks je, naravno, o čemu sam već pisala, da je u današnje doba seks veći tabu od nasilja, pa je okej razbiti nekom čeljust, zabiti nož u oko, upucati ga hladnokrvno u glavu, ali nikako nije u redu završiti u krevetu, makar i na kraju romana od 500 stranica (vidljivo je da ćemo se i ovdje načekati).
Skanjivanje oko mladenačkog seksa vjerojatno je posljedica činjenice da je Veronica Roth praktična kršćanka, što često ističe, no počinjem misliti kako u tom literarnom ustezanju postoji i drugi, mnogo praktičniji razlog.
Iako su i “Igre gladi”, i serijal “Divna stvorenja”, i “Različita” silno uzbudljive priče, rasni page turneri koji se ne prestaju čitati dok se ne pročitaju, u osnovi imaju isti problem - prvi romani u tim trilogijama/tetralogijama jako su napeti, vjerno slijede postulate najboljih trilera, no autorice se redovito gube u drugom i trećem dijelu.
Nisu više u stanju održati tempo priče, zapleti se počinju razvodnjavati, a likovi, osobito ženski, počnu se ponašati neuvjerljivo.
“Igre gladi” su, primjerice, teška limunada u drugom i trećem dijelu; impresivna junakinja Katniss iz prvog romana postaje histerična i naporna, a do kraja trećeg dijela već vam je, ako ste odrastao čitatelj, zapravo svejedno tko je živ, a tko mrtav; samo želite da to silno dramatiziranje završi.
“Divna stvorenja” se tu ponešto bolje drže, iako i tu je vidljiv problem - ako je distopija/fantasy samo pozornica za ljubavnu priču, ako ne tematizira neke veće i važnije teme (kojima se ulazi u filozofsko), naprosto neće držati vodu u nastavcima.
Iskreno, ne znam je li to do autora ili je to do nakladnika - što više nastavaka, to je dugi rep prodaje dulji, više se od knjige zaradi jer postaje franšiza.
Zbog svega toga počinjem misliti da se glavni junaci u tim sagama ustežu od seksa sve do kraja jer naprosto nema što drugo zadržati čitateljevu pažnju.
Ako je tako, dijelom pada u vodu ona teza o emancipaciji mlađih čitateljica naspram njihovim “napaljenim” majkama   jer, u osnovi, i jedne i druge čitaju istu stvar, samo su mame izgubile strpljenje za romantiku, pa odmah žele hard core priču, dok curice u sebi još imaju dovoljno ideala pa sanjaju o princu na bijelom konju.
Literatura za mlade (YA), treba i to reći, posljednjih je godina zlatni rudnik nakladništva.
Prodaja te vrste knjiga raste na svim platformama i u svim oblicima: i kao papirnata knjiga, i na e-readerima, o tome se raspravlja na forumima, piše se fan fiction, gledaju filmovi snimljeni prema tim knjigama, kupuju memorabilije, sadržaj se naprosto guta.
Mislim, međutim, da njezina popularnost ne leži isključivo u tome što je skupina mladih jedna od onih koja najviše čita, nego i zato što su sadržaji koji se plasiraju za YA grupaciju zapravo vrlo “rastezljivi”, da ih tako nazovem.
Naime, “Različita” zapravo nije tematski za mlade, nego za klince.
Iako bi donja dobna granica čitanja ove vrste literature trebala biti postavljena na 15 ili 16 godina (zbog nasilja i spominjanja seksa), realnost je, mislim, da je zapravo čitaju oni od 12 ili 13 godina, na pragu puberteta.
Njima, naime, jesu zanimljivi prvi poljupci i stidljivo šlatanje; oni od 16 godina na dalje već ozbiljno razmišljaju o seksu (ako ga već nisu isprobali).
Zanimljivo je vidjeti kako industrija rješava taj problem - naslovnica koja krasi hrvatsko izdanje originalna je naslovnica, mogli bismo reći gotovo dječja, zapravo neugledna.
Djevojka na naslovnici ne izgleda kao djevojka, nego kao djevojčica.
No, u trenutku kad su prodana prava na film, kad su počela prva snimanja i kad je osmišljen vizualni identitet, i naslovnica “Različite” doživjela je izmjenu: guglajte malo, zanimljiva je ta preobrazba.
Jer “Različita” sada ima “odraslu” naslovnicu, akcijski nabrijanu, jako sliči na “Igre gladi”, uostalom glavna glumica i glavni glumac odabrani za film izgledaju odraslije od 16, odnosno 18 godina, koliko su junaci stari u romanu.
Filmska industrija poravnala je dobnu neravnopravnost - pa sada priča funkcionira i za one na pragu puberteta, koji tek postaju svjesni svojeg tijela, ali i za one koji već razumiju čemu sve tijelo služi.
Dapače, funkcionira i za potpuno odrasle - pa se i odrasli čitatelj/gledatelj može poistovjetiti s pričom koja postaje univerzalna: i on, uostalom, traži ljubav, i on se također susreće s vršnjačkim neprihvaćanjem - možda ne u osnovnoj ili srednjoj školi, ali svakako u radnoj sredini.
S Kate Winslet u ulozi negativke, pobrat će se vrhnje u svim dobnim razredima - zaista bi me iznenadilo da filmska verzija “Različite” ne postane ubojiti hit, a to će se sigurno odraziti i na prodaju knjige!



 
 
Ratko Mavar
U Božjem lunaparku
Ljiljana Pranjić
Kada sam pročitala "U Božjem lunaparku", rekla sam - to je to! Tu su odgovori na sva životna pitanja i onda mjesecima svim svojim curkama poklanjala knjigu.
Dok se nisam upitala postavljaju li i one sebi ista pitanja i tko sam ja da procjenjujem da li i njima daje odgovore.
"U Božjem lunaparku" knjiga je koja se ubraja u žanr duhovnosti, ali ako ste ljubitelji takve literature, osvjedočili ste se već da se na tim policama nalazi sve i svašta.
Ova se knjiga, međutim, nalazi na mojoj omiljenoj polici: to je duhovnost koja je svakodnevna, ona uzemljena, ona koja koegzistira sa svakodnevicom i ne odvaja je od nekih viših sfera.
"U Božjem lunaparku" priča je o jednome duhovnom putovanju.
Knjigu su reklamirali kao hrvatske "Razgovore s Bogom", a i sam se autor u uvodu poziva na Nealea Donalda Walscha, naglasivši da mu je upravo on otkrio bit neodvojivosti materijalnog i nematerijalnog te dao naslutiti da se s duhovnim entitetima može i kontaktirati.
Na Walscha će vas podsjetiti i forma u kojoj je knjiga napisana.
Mene se Ratkova knjiga dojmila više od Walschove.
Jednostavno je do mene dopirala na mnogo više razina.
Ratko je moj poznanik.
Poznam ga dovoljno dobro da se ne libim poslati poruku da me je nešto dotaklo do suza, ali ne, na njegovu sreću, toliko da mu uputim poziv u dva ujutro da mi nešto dodatno objasni (a imala sam često taj poriv).
Početkom ove godine, kada sam radosno ronila u njegovoj knjizi, svako su ga jutro dočekivale moje poruke pune uskličnika, ali i dodatnih pitanja.
Najviše volim one knjige koje mi nude odgovore na pitanja kojih nisam bila ni svjesna (tzv.
ahaa! momente), ali koje istovremeno kreiraju, tj.
inspiriraju da postavim nova pitanja, a "U Božjem lunaparku" je upravo takva.
Ratko započinje svoje razgovore sa svojim osobnim duhom kojeg je nazvao Svakiratko, od milja Svaki.
Svaki je duhovit, radoznao i rado će podbosti Ratka kada padne u kolotečinu.
A kako knjiga odmiče, upoznajemo i druga netjelesna bića koja mu se obraćaju.
Tu je njegov anđeo čuvar, upoznajemo se s anđelom prijateljske veze, s duhom Lunom, koji je duh emocija njegove prijateljice Emilije, pa se pojavi i Duh zajedničkoga trenutka  s porukom za prijatelje s kojima se družio, Duh šume (moj ljubimac, jako me raznježio), Duh pojma ljubavi (jer, piše autor, "ljubav ima takvu energiju da čak i sama riječ ima svoj identitet", nije li to divno?), Duh vatre, Duh Majke Prirode.
Koja divna raznovrsnost!
I Ratko i njegov duh Svakiratko su fantastično duhoviti.
Ima jedna fina veza između duhovitosti i duhovnosti.
Jedan drugi pametan čovjek nam je rekao da nam nakon dobroga smijeha duhovne istine bolje sjednu.
Pa se tako čas smijete na sav glas, od sveg srca, da bi netom poslije lili suze jer vas je neka spoznaja o postojanju baš pogodila!
Ratko je dobar dečko iz susjedstva, jednostavan, drag čovjek.
Nije suhoparan filozof niti mračni šamanski dugokosi mistik.
Ratko je netko kao mi - jedan običan neobičan čovjek, i to je najčarobnije od svega jer nam ulijeva nadu da je komunikacija s nematerijalnim entitetima moguća svima.
Zanimljivo je da riječi nisu primarni način Ratkovoga izražavanja.
Ratko je fotograf i hvata ljepotu i esenciju postojanja svojim fotografijama.
Pa ipak nam je poklonio ovakvo djelo.
Vjerovali vi ili ne da je autor stvarno razgovarao s nematerijalnim bićima ili možda sam sa sobom, ova knjiga daje informacije o veoma širokom rasponu izrazito ljudskih tema - o poslu, o novcu, o tjelovježbi.
Izvrstan je vodič kako se držati nakon što ste okončali vezu.
A kako na početku autor završava jednu vezu, a na kraju započinje novu, malo nategnuto, ali ipak bismo je mogli nazvati i - ljubićem!
Ratkov duh će nam tako dati precizne savjete o poslu, jasno će nam objasniti pitanje hrane kao energije i kako i zašto se stvaraju nepotrebne zalihe, a osvrnut će se i na to da li jesti meso.
Ovo naglašavam zato da ne pomislite da će biti riječi samo o visokim temama.
Mene se ipak najviše dojmilo bogatstvo duhovnog svijeta koje nam Ratko osvještava.
Uživala sam u suptilnim razlikama koje sam čitala između redaka.
Osjeti se razlika u energiji rečenica  jednoga anđela i jednoga duha drveća.
U načinu govora, u silini, u nježnosti, u tonu…

I taman kada smo se razigrali do krajnjih granica, Ratko je osjetio prisutnost velike sile i jaki pritisak u glavi.
Ulazimo u drugi dio knjige: razgovor s Bogom Smisliteljem.
Više ne rješavamo obične životne prepreke, nego čitamo o postojanju, o ljudskoj svijesti i božanskoj svjesnosti, o tome da smo Bog i da smo ljudi, o avanturi tjelesnosti i dušama koje odabiru iskustvo boravka na Zemlji, o strastvenom kreiranju, o nama kreatorima, radosti otkrivanja istine i njezinoj jasnoći, o zakonitostima Svemira.
Iskreno, negdje pred kraj - kada sam došla do poglavlja u kojem se skače u točku izvora/prapočetka - izgubila sam se.
Nemam (još) receptora koji bi mi omogućili da to shvatim, pa sam samo okrenula par stranica na kraj - na happy end, ono kada Ratko upoznaje svoju Nju.
Nisam li vam već rekla da je ovo (i) jedan ljubić?
I za kraj - zašto lunapark? Zato što je On na pitanje što je ljudski život odgovorio: "Zamisli najluđi vrtuljak u lunaparku i ljude koji čekaju u redu da se ukrcaju na njega.
(…) Mjesta na vrtuljku ima samo nekoliko.
Treba imati i hrabrosti da se isproba to iskustvo.
Mnogi dožive iskustvo vrtuljka, svidi im se i hoće opet.
Neki se uopće na guraju prema ulazu, nego samo promatraju.
Neki navijaju, a neki vrište.
Od uzbuđenja." Meni je ovo jedna od najzanosnijih prispodbi ljudskog života.
Osobno držim da bi na koricama moglo stajati i jedno upozorenje.
"Pozor! Oprez! Nakon čitanja ove knjige, velika je vjerojatnost da ćete se u neko dobe noći naći ispred praznoga papira ili ispred praznog ekrana i početi voditi razgovore.
Sa sobom ili s nečim, ili s nekim u sebi ili van sebe, kako god to doživite." Još nisam upoznala nikoga tko je knjigu pročitao, a da mu se to nije dogodilo!
Kada sam pročitala knjigu, zaključila sam da odgovara na sva pitanja i poklanjala je svima.
Onda sam se zaustavila i opalila po prstima jer tko sam ja da sudim.
Pa sam knjigu pročitala još jednom.
I zaključila isto: ovo je knjiga za svakog tko traži odgovore na velika pitanja o našem postojanju i o našoj prirodi.



 
 
Auður Ava Ólafsdóttir
Rosa candida 
Tanja Tolić
Na svijetu je više od stotinu vrsta ruža.
Razlikuju se u veličini i obliku, neke mogu narasti do sedam metara visine, imaju trnje, ako su divlje i plod - šipak, a gotovo svima je zajedničko da se vole pokazivati.
Takve su ruže, mirisne i često šarene, u paleti boja od bijele preko žute do crvene, s tri do čak 13 latica, najčešće pet u čaški, obično neparan broj.
Ipak, samo je jedna Rosa candida, osmolatična ruža.
Rosa candida, kao vrsta, u stvarnom životu ne postoji.
Postoji, doduše, La Candida Rosa, nebeski vrt, deseto  nebo, Empirej, mjesto gdje obitavaju duše u Danteovom Raju.
To mjesto, opisuje Dante, nalikuje ruži, a latice joj čine duše koje su “candida” - i svijetle, i sjajne, i bijele - u Danteovom tumačenju, one koje su stvorene od čistog svjetla, simbol božanskog ushićenja i blagoslova.
Nebeski ružičnjak.
Upravo će put nebeskog ružičnjaka, najljepšeg vrta ruža na svijetu, u neimenovanom samostanu na jugu Europe, krenuti Arnljótur Thórir, glavni junak romana islandske spisateljice Auður Ave Ólafsdóttir kojeg je nedavno objavila Naklada Ljevak.
Arnljótur, koji ima 22 godine, na početku ove priče podosta je izgubljen pa mu se čini da je jedini način da se nađe otići što dalje od kuće.
Iza sebe će ostaviti ostarjelog oca i autističnog brata blizanca, ali i sjećanje na majku koja je poginula u automobilskoj nesreći na polju lave.
Kreće na put koji će trajati danima i tisućama kilometara, ali svoju obitelj, najbliže, čitavo će vrijeme nositi i u mislima i u srcu: brižnom ocu putem će se javljati iz telefonskih govornica, o bratu blizancu i njegovim kravatama šarenih boja putem će razmišljati, a s majkom spona zapravo ne može umrijeti.
Jer, osim što su bili slični, imali su i zajedničku ljubav - staklenik u kojem su na hladnom, za biljke negostoljubivom Islandu uzgajali ruže.
Osmolatične ruže.
U tom je stakleniku, pored toga, jedne noći začeta i Flóra Sól, njegova kći.
Arnljótur i Anna nisu se prije toga gotovo ni poznavali, a nakon te noći nisu postali par.
Tek par mjeseci poslije, Arnljótur će doznati da je tamnokosa djevojka ostala trudna, pa će se, kako to već biva u uljuđenim zemljama, gdje nema vjenčanja pod prisilom puške, tradicije ili vjere, dogovoriti da će međusobno ostati stranci, ali i da će zajednički skrbiti o njihovoj kćeri.
Dok Arnljótur putuje prema jugu, ponešto ćemo doznati o njemu, iako će se kao najveća briga, u razgovoru s ljudima koje susreće, pokazati činjenica da njegova mala kći na fotografiji koju pokazuje nema baš mnogo kose.
Najprije: “Upuštam se u još jedan, konačan pokušaj da objasnim ovoj napornoj osobi da svjetlokosa djeca prve godine života imaju malo kose.
Kako mi se moglo dogoditi da od sebe pravim magarca spominjući dijete? Što mi je zapravo bilo da pokazujem njenu sliku?” I još: “Kad se rodila, moja kći je imala malo kose, kažem svojoj suputnici, kao kakav advokat koji ponovno otvara stari slučaj jer su se pojavili novi dokazi.”
Ta kosa, naime, nije tako banalna tema, kako se isprva čini.
Jer za kosom će doći i pravo dijete, a skupa s njime i njegova majka.
Nakon dva mjeseca koja je proveo u samostanu uređujući vrt i gledajući uvečer sa svećenikom filmofilom, ocem Tomom, najbolje filmove europske kinematografije, Anna moli Arnljótura za pomoć… I tu počinje naša priča.
Auður Ava Ólafsdóttir rođena je 1958.
godine u Rejkjaviku i praktički do nedavno bila je nepoznata spisateljica.
Islandska kultura, općenito, nama na jugu nešto je daleko i egzotično, neki otok leda i snijega, a meni od ovoga romana, i zemlja vatre (ili barem srca).
Ólafsdóttir, piše u bilješci na poleđini knjige, predaje povijest umjetnosti na Islandskom sveučilištu, a organizirala je i brojne izložbe i objavljivala članke iz povijesti umjetnosti u stručnim časopisima.
Prvi roman, pod naslovom “Uzdignuta zemlja“, objavila je 1998.
godine, nakon čega su uslijedila još dva romana, a potom zbirka pjesama “Psalam o svjetlucanju“ objavljena 2010.
S vremenom, Ólafsdóttir je privukla pažnju književnih kritičara i publike, ne samo na Islandu, nego primjerice i u Francuskoj.
Polako ju počinju slaviti kao novi glas svakodnevnog života, kao spisateljicu koja zna i umije pisati o - ljepoti.
Ne govorim samo o ljepoti ruža, govorim više o tome da se u svakodnevici, u običnim pojavama koje nastanjuju naš život, potraži onaj odsjaj iznutra koji svi imaju, a tek poneki i otvoreno nose.
Kaže Arnljótur na jednome mjestu u knjizi: “Gdje god je bila mama uvijek je bilo sunca, kakvo god vani bilo vrijeme.
Ona je na neki način zračila svjetlošću.
Na slikama je uvijek izgledala kao da je osvijetljena reflektorom, a na grupnim snimkama jedino je njezino lice blistalo.
(…) U maminoj kosi bilo je svjetla kao i u kosi ovog djeteta, kao da iz nje izbijaju iskre, a bilo je nečeg blistavog i u njezinu smiješku.” O toj vrsti ljepote govorim.
Ona je i u onome tko promatra, i u onome koga se promatra, a spona je naprosto - ljubav.
U samostanu na jugu Europe Arnljótur će naći nove i stare  suputnike u svom traganju za ljepotom.
Dok hoda po vrtu s bratom Matijom, plijevi korov i obrezuje biljke, prekopava zemlju i presađuje ruže, uči kuhati, gleda filmove, doznat će i da se “u Bibliji na stotinu pedeset i dva mjesta govori o tijelu, na stotinu četrdeset i devet o smrti, a o ružama i drugom raslinju na dvjesto devetnaest mjesta”.
Izbrojao je to za njega otac Toma koji će ga ponešto naučiti i o - strasti, iako sam o njoj, iz iskustva, ništa ne zna.
“Postoji razumna ljubav, kao što se govori u stihovima, kaže on s druge strane sobe, okrenut leđima, ali ne i razumna strast.
No kad bi se život živio samo razumno, čovjek bi propustio strastvenu ljubav, kao što se kaže negdje ovdje, reče on i znam da ne citira Bibliju.”
Iako se na prvu čini kao malen, neambiciozan roman, “Rosa candida” je zapravo literarni dragulj, divan roman suptilne simbolike s višestrukim i nenametljivim referencama na Danteovu “Božanstvenu komediju”.
U njemu sve započinje, ali i završava, s izmišljenom osmolatičnom  ružom koja u dnu ima osam sraštenih latica i još dvaput po osam oko njih; ukupno dvadeset četiri latice što čine pupoljak koji je gotovo uvijek orošen.
Ne smijemo, naime, zaboraviti na malenu Flóru Sól, čije ime aludira na Floru, božicu biljaka, cvijeća i plodnosti, te na “sol”, sunce.
Drugim riječima Flóra Sól bi bila “sunčana biljka”, a možda i “sjajna kraljica” ili, naprosto, rosa candida.
Arnljótur je vrtlar koji obožava ruže, ali na kraju će “uzgojiti” nešto sasvim drugo.
Rosa candida, naime, na kraju ipak nije ruža, nego jedna predivna, blistava, svjetlokosa - djevojčica.


 
 
 
Saša Stanišić
Kako vojnik popravlja gramofon
Lidija Deduš
Višegrad je više nego grad.
Višegrad je div koji na svojim plećima nosi jednu vodenu silu i mnoga stoljeća više nego bolne povijesti koju opet, kao tradiciju, iz pokoljenja u pokoljenje prenose leđa njegovih više nego nesretnih stanovnika.
Onih, koji su zbog te povijesti nepravedno ginuli ili je hrabro preživljavali, i onih koji su je, kukavički, pisali u krvi.
Jedna od najpoznatijih pripovijesti o Višegradu ikad zapisanih svakako je ona Andrićeva.
Taj je zapis ostatku svijeta donekle uspio prenijeti krvavu povijest naroda koji su se na ovim prostorima Europe borili za opstanak u surovim geopolitičkim uvjetima, ginući za tuđe ideale, a nikada ne dostižući svoje.
U tom je zapisu Andrić opisao kako je vojnik gradio most.
Ne bilo kakav vojnik, nego vojnik upitne etničke pripadnosti, simbol naroda izmiješane krvi koja će ih stoljećima pratiti kao zla kob ili prokletstvo.
Kada je početkom devedesetih godina prošlog stoljeća ludilo zahvatilo prostore bivše Jugoslavije, Višegrad je bio među prvim gradovima koji su osjetili manifestaciju zla u ljudskom obličju.
U proljeće 1992.
ubijene su stotine stanovnika “neprikladne“ krvi, a njihovi leševi sa drinske ćuprije bacani su u rijeku.
Započelo je razdoblje kolektivnog ludila u kojem su sretniji uspjeli pobjeći i potražiti utočište u drugim gradovima bivše države, Europe i svijeta.
Sašu Stanišića, autora romana “Kako vojnik popravlja gramofon“ rat je zatekao u nježnoj djetinjoj dobi, kad su čula još uvijek podložna čuđenju svijetu oko sebe, a fantazija može dovoljno vješto stvoriti slike neke druge realnosti u kojoj je sve još lijepo i toplo.
Zato Aleksandar, glavni junak ove priče, mašta biti čarobnjakom koji će dodirom svog štapića učiniti da svo zlo oko njega nestane.
Zle ljude popraviti u dobre, oživjeti mrtve i vratiti izbjegle.
Prevrtjeti film unatrag i dobiti mogućnost završiti otpočeto.
Jer, Aleksandrova sudbina, kao i sudbina brojne bosanske djece, počinje teći nekim novim tokom, a on je dijete koje, započeto u jednom gradu, ne može biti završeno u nekom drugom.
A osim smrti, ima li strašnije sudbine od takve?
U etnički ispremiješanom susjedstvu, s roditeljima čije su krvi po rođenju zavjetovane dvama različitim bogovima, Aleksandar kroz odrastanje upoznaje običaje i nacionalne simbole različitih naroda.
Onih koji su cijeloga života živjeli u suzvučju, sve dok se jedan od njih nije odlučio zapjevati vlastitu pjesmu.
I moglo bi se pomisliti kako su sudbine koje su stigle stanare iz kuće u kojoj je živio više nego jezive da bi bile opisane u romanu.
Ali, Saša Stanišić diskursom djetinjstva koji će razumjeti i mladi i odrasli uspijeva prenijeti emociju koju bi stariji teško iznjedrili, presubjektivno pogođeni ratom.
Čudeći se svijetu oko sebe, pronalazeći ljepotu u svakom tragu djetinjstva, Aleksandar će ispričati priču o onima čije će sudbine biti zapisane u velikoj knjizi povijesti.
Među njima i svoju, sudbinu djeteta koje upija život oko sebe skrivajući se u podrumu od metaka i granata, da bi poslije, otišavši s roditeljima iz rodnog grada, slobodan, ali ne i oslobođen, tražio trag tog djetinjstva kroz bezbrojna pisma što će ih pisati djevojčici koju pamti kao onu niz čije su lice tekle suze nakon što su joj odveli i ubili roditelje.
Čitajući o ratnim strahotama, čitatelj se neće moći oduprijeti ludilu emocija koje ovaj mladi spisatelj prenosi na lak i stilski do savršenstva dotjeran način.
Začudni su način i lakoća kojom Saša Stanišić barata stilskim figurama, kao jezični virtuoz čija bi sposobnost stavljanja života u perspektivu mogla postidjeti i neke od najhvaljenijih suvremenih svjetskih književnika.
No, Stanišić se automatizmom - na njemačkom jeziku pišući o svom bosanskom djetinjstvu, i sam svrstao u svjetsku književnost.
Ne bosansku, ne njemačku niti bilo koju drugu nacionalnu.
I na taj je način uspio pokazati da je multikulturalnost opstojna.
Da granice među nacijama ne postoje.
Da su svi ljudi, bilo koje nacije, bilo čije države, bilo koje boje kože, vjere, spolnog opredjeljena, talenta ili netalenta za umjetnost - isti, i da čak i gluho uho može raspoznati nježne nijanse grube melodije samo ako mu se pruži mogućnost izbora.
“Kako vojnik popravlja gramofon“ roman je o ratu, mržnji, smrti, zlu i strahu.
Ali, istovremeno, to je roman o toploj ljubavi prema životu, čak i kad se on manifestira kao deveti krug pakla.

I zato ga vrijedi pročitati.




 
 
Andrzej Stasiuk
Taksim
Ilina Cenov
“Ujesen se vidi da će taj grad umrijeti.
Oni koji su trebali otputovati, odavno su već otputovali.
U sumrak se osjeća miris spaljena lišća.
Dim se miješa s maglom i zastire periferiju.
...
Katkad se uzduž i poprijeko vozim kroza nj i vidim da nema ni mjesta ni razloga zbog kojih bih se zaustavio.
Četiri raskrižja, jedan kružni tok, semafori trepću žuto već u deset navečer.
Kad puše sjevernjak, nosi smrad mrtve tvornice.
Svi su već otputovali.
Ostali su samo oni koji ne znaju kako.“
Ovo je početak sjajnog romana suvremenog poljskog pisca Andrzeja Stasiuka, intrigantnog naziva “Taksim“.
I to je sasvim dovoljno da bi vam u potpunosti bilo jasno kamo će vas dalje odvesti ovo literarno putovanje.
Naime, iz bezimenog grada bezimene poljske provincije, iz te mrtve ishodišne točke, dvojica poslovnih partnera Władek i Pawel (ujedno i pripovjedač), svakih nekoliko dana kreću na poslovno putovanje.
“Poslovno putovanje“ jest zapravo eufemizam za ukrcaj u prastari kombi, koji jedva da je u voznom stanju, pakiranje rabljene (i dobrano islužene) odjeće iz Zapadne Europe, te odlazak prema bezimenim provincijama Slovačke, Mađarske i ostalih zemalja Istočne Europe, u nadi da će tamo uspjeti tu svoju robu nekome uvaliti.
Dvojica sredovječnih “kraljeva dronjaka“ svoju robu prezentiraju kao vrhunsku rabljenu odjeću iz “Pariza-Londona-New Yorka“.
Pri tome neodoljivo podsjećaju na još jedan, moglo bi se reći brandirani par istih takvih kraljeva, na nezaboravnog Delboya i Rodneyja iz kultne britanske TV serije “Mućke“.
Ali moram vas upozoriti na činjenicu da je u romanu “Taksim“ malo toga smiješno.
Kad se Władek zaljubi u Evu, prodavačicu karata u slovačkom lunaparku (koju je otac prodao debelom kriminalcu Sijedom), naš se dvojac upliće u opasan svijet krijumčarenja ljudima, a sve kako bi Władek pokušao otkupiti voljenu ženu.
Ovako prezentiran kratak sadržaj mogao bi vas navesti na pomisao da je roman “Taksim“ uzbudljiva kriminalistička priča.
Međutim, ta je pretpostavka daleko od istine (što je u mom slučaju vrlo pozitivno jer nisam neki ljubitelj krimića).
Naime, ovaj je roman prava, punokrvna, brutalno realna i brutalno okrutna tranzicijska priča.
Da se poslužim leksikom osnovnoškolske lektire, glavni su likovi, Pawel i Władek, tipični primjerci tranzicijskih gubitnika.
I jedan i drugi za sobom vuku nekakve natruhe prošlosti (iako nam pisac to ne objašnjava detaljno, jasno je da su to neke tužne, čudne i tragične priče).
Oni su otuđeni i usamljeni.
Oni nemaju nikoga.
Toliko su otuđeni da čak i jedan o drugome ne znaju gotovo ništa, a zajedno su skoro svaki dan.
Potucaju se po bespućima u istrošenim trenirkama, očajno demodiranim kožnim (kožnim??) jaknama i kineskim tenisicama.
Piju nekakve sumnjive imitacije viskija, puše jeftine cigarete.
Preživljavaju.
Od danas do sutra.
Od jeseni do proljeća...
Zamislite najstrašniju, još ne tako davno komunističku, periferiju.
Oronule, trome i mrtve gradove.
Zamislite opustjela, blatnjava sela.
Zamislite divlje tržnice, koje niču na nekakvim pustopoljinama (sjećate li se možda jedne takve tržnice u našem susjedstvu, bosanske Arizone?).
Dodajte im čudne likove i još čudniju, mahom kinesku robu (ako ćemo biti brutalno iskreni, nazvat ćemo ju čistim smećem).
E sad, zamislite da je sve to još malo gore od onoga u vašoj mašti i dobit ćete, opet osnovnoškolskim rječnikom, mjesto radnje ovoga romana.
Naši gubitnici, jer nikako ih ne mogu nazvati junacima ovoga romana, žive u očajnoj zabiti, koja se zove grad valjda zato jer se netko zabunio.
Putuju po istim takvim očajnim zabitima, periferijama zemalja Istočne Europe.
Vrlo često pisac ne imenuje gradove i mjesta kroz koja prolaze, a kad ih i imenuje to prosječnom čitatelju zasigurno ništa ne znači.
Jer Medziborje, Smilno, Jedlinka, Strumykiwke ili Dubrynycze sasvim sigurno nisu turističke destinacije u koje bismo hrlili.
Wladek i Pawel ljudi su s margine.
Ljude, koje na svojim putovanjima susreću, također mirne duše možemo smjestiti na istu tu marginu.
Pa čak i još malo niže od toga.
Stasiuk se svojski potrudio ponuditi nam gotovo nevjerojatnu galeriju likova, koju zaista već duže vrijeme nisam srela u književnosti.
Ima tu i ozbiljnih kriminalaca, krijumčara ljudima i oružjem, vlasnika cirkusa, upravitelja oronulih lunaparka (prizor zatvorenog lunaparka ujutro osobno mi je jedan od tužnijih prizora...), kurvi, priglupih snagatora, prevrtljivih Roma i njihove musave djece...
Svi su oni sivi, izmučeni, siromašni i jadni.
Uglavnom, široka lepeza likova, koji su mahom nespremni dočekali kapitalizam i koje je u čvrst stisak uhvatilo ono najgore od tranzicije.
Oni kao da dezorijentirano lutaju, nikako se ne snalazeći u promjeni, koja je nastala nestankom komunizma i ubrzanim širenjem Europske unije.
Nikada se niti neće snaći.
Jedina su iznimka Romi, koji kao da izvan svih tokova bezvremenski žive posve isti svoj “svjetski konfekcijski svemir: žute, crvene, zelene i plave boje, goruće fosforne, poput vatre koja vodi prema iskušenju.
Ispod toga provirivala su čokoladna tijela, smeđa koža u poderotinama i sjaj tisuću i jedne noći u rastvorenim patentnim zatvaračima.“
Pisac nigdje nije precizno naveo kada se konkretno radnja ovoga romana zbiva, ali to je vrijeme oko 2008.
godine.
Dakle, vrijeme neposredno nakon proširenja EU na zemlje Istočne Europe (2004.
i 2007.godine).
Stasiuk odlično opisuje sve one tranzicijske probleme, s kojima se i mi sami ovdje na Balkanu surećemo.
Samim time nam je u mnogočemu poznato i blisko ono o čemu piše.
To je vrijeme zalaza islužene zapadoeuropske second hand odjeće i vrijeme jednog novog globalnog osvajača – Kine i njezinog ganc novog smeća.
“Kina je poput milostivog kršćanina odijevala gole.
Gledala je sve to ispod spuštenih kapaka, ali je odijevala.
Bila je potrebna velika Kina da bi se odjenulo europske bijednike.“ I sami smo tužni svjedoci da su nam tržnice i trgovine prepune kineskih proizvoda, “umjetnih i ledenih na dodir“.
Stasiuk ide tako daleko da njegov Pawel dobiva na dar kinesko božićno drvce, s kineskim kuglicama, u kineskoj tegli s kineskom zemljom...
Sve je “kinesko i lako zapaljivo“, potencirajući tako još i više taj jad i siromaštvo tranzicijskog društva.
Ne nužno svojom voljom, rođeni su neki novi istočnoeuropski potrošači, osuđeni na jeftino i toksično smeće.
Na omotu ovoga romana navodi se da je to “melankolično-meditativni roman ceste“.
I to je posve točno, jer naši su “junaci“ na gotovo neprekidnom putovanju od nikuda ka nikamo (možda prema boljem svijetu i životu, koji izgleda, nikako ne nalaze...).
Ne ulazeći podrobnije u teoriju književnosti, jer mi ista nije struka, ovaj bismo roman mirne duše mogli nazvati i romanom atmosfere.
Naime, Stasiuk nas je svojim sjajnim, lirskim, ponekad bogatim, ponekad prostim i okrutnim rečenicama, duboko uronio u atmosferu očaja, bezizlaznosti, melankolije, izgubljenosti i tuge, kojom najčešće odišu današnja tranzicijska društva.
Ovdje moram svakako pohvaliti i odličan prijevod Siniše Kasumovića.
Iako ne znam poljski, u prijevodu se osjeti sva ljepota Stasiukovih rečenica, pretvorenih, gotovo prepjevanih na hrvatski jezik.
Jedina (uvjetno rečeno) zamjerka ovome romanu jest povremena nejasnoća.
Primjerice, pisac često novo poglavlje započinje vrlo neodređeno riječima “on je...“, tako da čitatelj provede neko vrijeme, pokušavajući shvatiti tko je taj “on“.
Također, moram napomenuti i fragmentarnost u pisanju te nepostojanje konvencionalne i tradicionalno razgranate radnje, koja bi možda mogla zbuniti i iznenaditi ponekog čitatelja.
Čas je zima, a čas ljeto.
Čas smo u nečijem sjećanju, a čas u sadašnjosti.
Roman se zapravo sastoji od niza priča s ceste, odnosno svega onoga što su Pawel i Władek doživjeli i vidjeli.
No, bez obzira na te ranije spomenute nejasnoće, Stasiuk je napravio odličan posao.
Fragmentarnost radnje uvelike pridonosi dinamičnosti i ritmičnosti romana.
Da parafraziram poznatog pisca Andreï Makinea, ovo je roman za čitatelje koji od literature traže puno više od uzbudljivih događaja.
Ovo je roman za one koji uživaju u onome što nam ne može ponuditi svaki čovjek koji sebe naziva piscem, a to je istančan stil.
“Taksim“ je literatura za zahtjevne književne sladokusce.
A što i očekivati od pisca koji o svom pisanju kaže: “Nastojim biti pošten.
Sve što pišem, pišem za sebe, a ne za neku imaginarnu publiku.
Za mene, pisanje je vrlo privatan put prema spasenju.“ Rezultat? Upečatljiv, beskompromisan, hrabar i drugačiji roman.
Palac gore za Stasiuka, ali svakako i palac gore za izdavačku kuću Fraktura, koja recesiji i krizi usprkos, još daje šansu neosporno dobroj literaturi, bez nužne kalkulacije o njezinoj komercijalnosti.


 
 
Susana Fortes
Čekajući Roberta Capu
Ilina Cenov
Sredina je 30-ih godina prošlog stoljeća.
Kozmopolitski, dekadentan i uzbudljiv Pariz toga vremena vrvi interesantnim i živopisnim likovima, raznim glumcima, piscima, pjesnicima, fotografima...
Istovremeno, vrvi i židovskim izbjeglicama iz onih dijelova Europe, u kojima se već osjeća gorak okus galopirajućeg nacizma.
Miris skorašnjeg velikog svjetskog rata širi se Europom.
Kao uvertira istome, započinje Španjolski građanski rat.
U tom osebujnom vremenu i u tom osebujnom Parizu, spletom određenih okolnosti, sreću se Gerta Pohorylle, dvadesetšestogodišnja Židovka, izbjeglica iz Njemačke, i koju godinu mlađi mađarski fotograf André Friedmann, također židovski izbjeglica.
Gerta i André ubrzo započinju strastvenu ljubavnu vezu.
Gerta se ne zaljubljuje samo u šarmantnog i karizmatičnog Mađara, koji je “imao onu bezazlenost dječaka koji se igraju da su junaci“, već i u umjetnost fotografije, kojoj je on počinje strpljivo podučavati.
Kako bi Friedmannove fotografije postigle što višu cijenu, a njih dvoje moglo živjeti ne razmišljajući hoće li imati dovoljno novca za sljedeći obrok, sposobna i inovativna Gerta smišlja lik američkog fotografa i playboya, bogatog i iznimno talentiranog Roberta Cape.
André u potpunosti preuzima identitet misterioznog Cape, dok  Gerta postaje Gerda Taro.
Pod tim ih je imenima i povijest upamtila...
Španjolska je spisateljica Susana Fortes kao okosnicu svoga romana uzela ljubavnu i životnu priču jednog od najpoznatijih fotografskih (i ljubavnih) parova, koji će u povijesti ratnog fotoreporterstva ostati zapisani kao fotografi koji su promijenili njegovu bit i smisao.
Naime, do tada su ratni fotoreporteri svoje fotografije snimali sa sigurne udaljenosti, dok se Capa i Taro beskompromisno, hrabro i gotovo suludo bacaju u samu srž ratnih zbivanja, u potrazi za savršenim kadrom.
Na taj je način nastala jedna od najpoznatijih fotografija Španjolskog građanskog rata, “Vojnikova smrt“, koju je snimio Capa, uhvativši točan trenutak kad je vojnika pogodio smrtonosni metak.
Međutim, njihova beskompromisnost i hrabrost bili su i razlog zbog kojeg su i Robert Capa i Gerda Taro izgubili svoje živote.
Stradali su svaki u svom ratu, s gotovo dvadeset godina razlike, kad im je konačno ponestalo sreće, za koju je Capa uvijek tvrdio da je “nešto što se nosi zalijepljeno za đon cipela.
Imaš je ili nemaš“.
Gerda Taro je poginula kao prva fotoreporterka stradala u ratu, i to 1937.
u Španjolskoj, a on 1954.
godine u Vijetnamu.
Dakle, Susana Fortes je napisala knjigu ne samo o jednom od najintrigantnijih i najkarizmatičnijih povijesnih parova, već i o jednom od najzanimljivijih povijesnih razdoblja, tridesetim godinama prošlog stoljeća.
Kao da to nije bilo dovoljno, piše i o nevjerojatnom Parizu tog vremena, ali i o krvavom i brutalnom građanskom ratu u Španjolskoj.
Međutim, posebnoj, zanimljivoj i drugačijoj priči usprkos, Fortes nije napisala odličan, već tek solidan roman.
Kao prvo, ljubavna priča ovo dvoje osebujnih umjetnika je, najblaže rečeno, mlaka.
Spisateljica se, u opisivanju ljubavi Cape i Taro, vrlo vješto koristi rječnikom ljubavnih romana iz ženskih časopisa, tako da je sve prepuno melodramatike, obilno zaliveno mjesečinom, lahorom, gledanjem u oči (netremice, naravno, kako drugačije?) i stalno se svugdje provlači ta nesretna sudbina koja (ne) proteže mostove...
Opisi seksualnih odnosa osobno su mi bili ne samo bespotrebni, već i toliko isforsirani i zapravo sam imala dojam da, na određeni način, pojeftinjuju ovaj roman.
Uglavnom, meni poprilično neizdrživo (a poprilično neizdrživo i muškom primjerku moga kućanstva, koji ipak nije pokazao moj stupanj otpornosti i upornosti, te je knjigu ostavio nepročitanom nakon 50-ak stranica, uz kolutanje očima.
Pouka: ne davati muškarcima).
Međutim, da se ne bi sve činilo tako crno, za one koji vole ljubavne romane (a kao što se da zaključiti iz prethodnih rečenica, u tu skupinu ne spadam, tako da dozvoljavam da sam i prekritična), ljubavni roman sa stvarnim protagonistima i u uzbudljivom povijesnom vremenu se i ne čini tako loš izbor.
Jedino, za razliku od uobičajenih ljubavnih romana, ovaj baš i nema sretan kraj...
Ako “Čekajući Roberta Capu“ promatramo kao povijesni roman, ni tu nećemo baš biti posve sretni.
Čitajući ga, imala sam dojam da nam spisateljica ipak nije dovoljno opisala taj dekadentni Pariz iz sredine tridesetih.
Spominje ona, doduše, i kvartove, i kafiće, i ina druga zanimljiva mjesta.
Spominje i različite povijesne likove, koji su nastanjivali Pariz u to vrijeme, ali to je sve.
Ona ih samo spominje.
Sve mi se to učinilo vrlo plošnim, kao dvodimenzionalna kulisa, nedostojna jednog grada, toliko bogatog poviješću i kulturom, da je i sam gotovo postao umjetničko djelo.
Što se tiče Španjolskog građanskog rata, tu je situacija ipak malo bolja.
Taj je rat najbolje opisan, najdetaljnije i najdublje, s podrobnim opisima ratnih druženja (jer se ljudi uvijek druže, uvijek nastoje živjeti, bez obzira na tragičnost situacije u kojoj su se našli) i realnim opisom ratnih akcija i rizika koje su poduzimali Capa i Taro, ne bi li snimili najekspresivniju ratnu fotografiju.
Međutim, i tu postoji jedan mali problem.
Naime, vrlo vjerojatno je prosječan hrvatski čitatelj čuo za spomenuti rat.
U najboljem će slučaju moći nabrojati reference poput Picassove “Guernice“ ili Franca, ali detaljnije od toga? Sumnjam.
(Kao što sumnjam da će prosječni Španjolac točno znati tko je s kim ratovao na Balkanu i zašto, kad ni meni sve nije uvijek u potpunosti jasno).
Fortes nas vrlo temeljito zasipa određenim detaljima i događajima iz Španjolskog građanskog rata, bez da prosječnog čitatelja uputi u barem osnovne povijesne činjenice vezane za taj rat.
Moram priznati, da mi u pomoć nije priskočila Sveta Wikipedija, do samog kraja knjige ne bih znala tko je tu koga i zašto.
Najbolje od ovoga romana je fragmentarna struktura romana, u kojoj je spisateljica savršeno ispreplela prošlost, sadašnjost i budućnost, stavljajući se u ulogu sveznajućeg pripovjedača.
Time nam potencira dinamičnost i uzbudljivost, posebno brojnim referencama na buduće fotografske podvige preživjelog Cape, knjige koje će tek napisati, osnivanje prve agencije za freelance fotografe na svjetskom nivou, itd...
Zapravo, sve ono u čemu bi u budućnosti zasigurno rado sudjelovala i Gerda Taro, da nije tako tragično skončala (ja ću reći i bespotrebno, jer mi u ratnom stradanju nema ništa romantično i uvijek je posve suvišno).
Dakle, roman “Čekajući Roberta Capu“ nije nedvosmisleno i jasno klasičan ljubavni roman.
Nije niti povijesni, a nije niti nešto treće, što god to moglo biti.
Za Susanu Fortes je ova tema, i ovo dvoje vrlo dominantnih i, sudeći prema povijesnim činjenicama, zahtjevnih protagonista, po mom mišljenju, ipak bio prevelik zalogaj.
Ne mogu reći da je spisateljica totalno upropastila jednu bogatu i zanimljivu temu, jer nije baš tako, ali u svakom ju je slučaju nedovoljno duboko i nedovoljno temeljito obradila.
Da li je razlog tome nedostatak vremena provedenog u istraživanju, nedostatak spisateljskog iskustva ili nešto treće, ostaje otvoreno pitanje.
Ono što me u romanu osobno najviše zasmetalo jest stanovita ambivalentnost između prejednostavnog, melodramatičnog i “ljubičkog“ stila pisanja i vrlo teške i zahtjevne teme, koja isprepliće stvarne povijesne činjenice i fikciju, pa kao takva, traži puno ozbiljniji pristup.
Na koricama ove knjige stoji preporuka HarperCollinsa (izdavačke kuće), kako je Fortes napisala roman u stilu “Engleskog pacijenta“ Michaela Ondaatjea.
Ne slažem se s time.
Ako tražite ljetnu literaturu, koja vam, za razliku od većine “ljetne literature“, neće zauvijek uništiti određen broj moždanih stanica, nego ćete čak i nešto naučiti, onda je ovo dobar izbor.
Ukoliko, s druge strane, želite čitati nešto sjajno, poetično i dirljivo, kao što je spomenuti “Engleski pacijent“, onda će moj savjet biti da ipak uzmete “Engleskog pacijenta“!
Prava za film, prema romanu “Čekajući Roberta Capu“, nedavno je kupio proslavljeni redatelj Michael Mann.
Njegov mi je film “Posljednji Mohikanac“ i dalje, nakon valjda deset gledanja kroz gotovo dvadeset godina, jedan od najdražih filmova uopće.
Postoji nada da se kroz film i dojam ove ljubavne priče na neki način popravi.
Uvijek kukamo kako je neki film opet, oj crni živote, “ubio“ knjigu.
Ovaj je, napokon, možda spasi.


 
 
 
 
Dario Grgić
Romantika je roba iz uvoza
Tanja Tolić
Pisanje Darija Grgića moja je tiha strast.
Tiha u smislu da nisam neki vatreni obožavatelj koji traži njegove tekstove po bespućima interneta i pomalo opskurnim književnim časopisima (opskurnima u smislu da uopće više postoje), ali mi je drago kad naletim na njegov tekst.
Drago, u onom staromodnom smislu, jer i njegovo je pisanje pomalo staromodno, kao neka zaboravljena vještina, otprilike poput ljudi koji još rukom pišu pisma.
Ponekad me obuzme radost kad u tom njegovom pisanju naletim na nešto što prepoznam kao svoje ili kad upotrijebi riječ koju bih upotrijebila i ja, ili kad ga povuče asocijacija u smjeru u kojem bi otišao i moj um.


Jer pisanje bi trebalo uvijek biti takvo - da onaj koji čita zapravo ima osjećaj da pisac s njim razgovara, da mu govori nešto važno i o njemu, čitatelju.
Jer, uostalom, Grgić je dobar pisac i zato što je dobar čitatelj.
Jer, piše Grgić: "Pisanje gotovo da i nije tajna: pisac piše jer jedino pišući stupa u kontakt s onom dimenzijom u kojoj je moguće vidjeti kako Zemljom hode bogovi.
Tako je tvrdio Béla Hamvas: pišem, zapisao je, jer pišući stupam u kontakt s takvim silama kakve inače ne bih iskusio.
Ali čitati? Gledati u nekoga tko motri mimohod viših bića? Kakva je tek za to potrebna vjernost i preciznost! Kakva radoznalost! Možda je Borges zbilja u pravu: pravih čitatelja jednostavno mora biti manje nego pravih pisaca."

Neki dan primila me pak ekstaza do te mjere da sam samoj sebi bila smiješna: gledam ga, u okviru televizijskog ekrana, totalno netelevizičnog (ali to mi je, otkrivam, zapravo odlično, jer mi je takav netelevizičan istodobno autentičan, izvan poze pred kamerom u koju ljudi lako upadnu...) kako govori o "Moravagineu" Blaisea Cendrarsa.
Znam, naravno, da nisam jedina koja je tu knjigu pročitala (i pohranila je na policu s koje se ne posuđuju knjige prijateljima lopovima koji  se poslije uporno pretvaraju da su njihove, iako, ruku na srce, malo je onih koji bi maznuli Cendrarsa).
Drago mi je ipak, dok ga gledam u tom kasnom noćnom terminu, kako govori o Cendrarsu, jer godinama nisam srela osobu koja je uopće pročitala "Moravaginea".
Poslije, par dana nakon što mu je Naklada Ljevak objavila prvu knjigu, "Romantika je roba iz uvoza", čitam njegov intervju na T portalu i smijuckam se: nemam pojma kakva je osobnost Dario Grgić, osim onoga što sam zaključila iz njegova pisanja (ali, bože, pisanje i čovjek često znaju biti dva različita pojma), i mislim si kako je škrt na odgovorima, kako mrzovoljan, kao da ga netko tuče tim pitanjima u sinapse, umjesto, što je očito, pokušava njegovu knjigu približiti potencijalnim čitateljima.

No, kad se počne čitati njegova knjiga, Dario Grgić je, kako je netko napisao na poleđini njegove knjige, uistinu pisac načitanog srca.
Uopće nije mrzovoljan tip.
Ne znam je li i netipičan erudit (i to piše na poleđini knjige...), jer ne znam kakav bi to zapravo trebao biti tipičan erudit, s obzirom da je za erudite tipično da su im interesi široki, da sasvim lako skoče od nogometa do filozofije, da se s filma prebace na ratove ili povijest, a s glazbe na, možda, "puštanje golubova".
Eruditstvo, barem po meni, podrazumijeva živ, elastičan um kojem je gotovo pa sve zanimljivo - od toga mogu li krumpiri uistinu narasti za trećinu veći ako se s njima razgovora, do toga što je mem, a što bleb, i kako je platonovsko čuđenje preraslo u degeneriranu znatiželju.


Kad bi se Dario Grgić, dok piše, držao samo svoje glave, njegova „Romantika“ bi bilo pametno, promišljeno štivo obrazovanog i, očito, načitanog čovjeka, ali bi vjerojatno trunula na polici s ostalim publicističkim štivom koje je, za prosječnog čitatelja, koji voli čitati iz eskapizma, odnosno zato da pobjegne od svega svakodnevnog s čime se ne želi suočiti, katološki obično zavedeno pod - davež i dosada.
Grgić se, međutim, ne drži samo svog intelekta, nego je širokogrudan kao pisac, na jednak način na koji zaziva sugovornika u pogovoru svoje knjige, kad kaže: "Danas više ne tražim toliko inteligenciju, nego širokogrudnost! Dajem kraljevstvo za širokogrudnog čovjeka ili čovječicu!" Biti širokogrudan, barem po meni, ne znači biti samo dobrostivog srca, mekan iznutra, lak na suosjećanju, nego, možda, ako si pisac, znači i znati ostaviti tragove srca na papiru ili, pomalo aristotelovski, ne moći se zaustaviti da ih ne ostaviš.
Izvrsno pisanje pomalo je i kao autentična dobrota: dobri ljudi ne mogu ne biti dobri, izvrsni pisci ne mogu biti manjkavi čak i da pokušaju.

Dario Grgić svojom je knjigom najprije spasio zaboravljenu vještinu pisanja eseja.
Za one kojima je ta forma možda manje poznata, tek kratko objašnjenje: iako esej po etimologiji francuske riječ označava "ogled, pokušaj", on je daleko od pokušaja i možda je jedna od najzahtjevnijih literarnih formi; da bi se napisalo esej, mora se biti erudit, jer se esej ne može dobro napisati paralelnim zagledavanjem u enciklopedije, osim ako enciklopedija znanja, iskustava, promišljanja, doživljaja i čitanosti ne leži u autoru samom.
Dobar esej se možda rađa i desetljećima - jer se sve pročitano kalemi i pelca na čitatelja, postaje dio njegova (psihičkog) tkiva, pa vjerojatno i njegova karaktera i temperamenta; gradi ga, i tek kad utone u čitateljevo biće do subatomske razine, u kvantno, u nevidljivo, postane i doista "njegovo", iako su riječi originalno tuđe; mislim da se tek onda može napisati taj esej.
Sve drugo su šupljikavi sastavci.
"Romantika je roba iz uvoza" je, dakle, zbirka eseja, podijeljenih u četiri cjeline, s time da neki eseji uopće nisu eseji nego priče, o stvarnim ljudima koje je Grgić poznavao ili poznaje.
Malo je reći da su emotivne, jer gađaju u onaj spoj srca i uma za koji sam uvjerena da postoji, iako od torza do glave sigurno postoji barem par stotina metara krvnih žila, nekoliko tona atoma i barem dvadesetak različitih mišića (ali na to ću se vratiti poslije).
Dakle, eseji, njih dvadeset i dva, podijeljeni su u cjeline koje nose nazive "Nevidljivo", "Čitanje", "Žudnja" i "Rodbina", prema imenima, po meni, ujedno i naboljih zapisa.


Dario Grgić pisac je po mojoj mjeri, a nadam se da će biti po mjeri i brojnih drugih, tihih čitatelja koji se skrivaju negdje u osami.
Počinje suncima, velikim praskom i postankom; suncima koja sjaje, ali i crnim suncima koja prebivaju u svima nama.
Nastavlja nevidljivim i mističnim - ono što su nekad bili sufiji danas su, mogli bismo reći, fizičari, ta zaigrana djeca koja nam otkrivaju koliko je nevidljivoga u nama; i svakako pisci, dobri pisci, koji su također nestašna djeca, jer otkrivaju koliko je neiskazanoga u nama.
Potom su tu, kao tema eseja, pisanje i čitanje - pisanje kao vještina koja, opet dobrima, omogućuje da prebivaju među bogovima, među silom koja nas sve pokreće, i tjera da diše; čitanje je tu kao pelcanje, kao nešto što nas gradi, i koje je čitatelju, opet dobrom, kao hrana; čita se kao što se jede obrok ili diše zrak.
Tko tako ne čita, nisam sigurna da je doista živ.

Potom ćemo, u daljnjim esejima, naletjeti na Badioua i Tolostoja, od kojega se još može mnogo toga naučiti.
Na spomen Tolstoja, Grgić me pomalo, u toj širokoj slavonskoj ravnici, posjetio na Levina ili Bezuhova u hladnom ruskom prostranstvu dok u samoodabranoj samoći - gdje prazan prostor lako postane ako ne nova kategorija mišljenja, a onda svakako okvir za prebivanje na poljani s bogovima - razmišljaju o svim onim važnim pitanjima: tko smo, odakle smo i kamo idemo?   

Potom Grgić piše o blaženstvu, Bogu i tabuima.
Spominje kako pisci često pišu da je seks tabu, ali seks odavno nije tabu.
Danas su, kaže, tabuizirani Bog, transcendencija, metafizika, etika.
Pa i blaženost.
Složila bih se s time, jer danas govoriti i pisati o sreći ne samo da je nepristojno, nego se ponekad one, koji o tome pišu i govore, smatra glupanima, oštećenima kao djeca zaostala u razvoju.
Sretnog čovjeka u Hrvatskoj se tretira kao idiota.
A u svijetu cinizma sreća je postala, valjda, doista roba iz uvoza, često pokvarena.
"Prožetost srećom o kojoj se govori kad se govori o blaženosti nema veze s glupošću nego s onim što je iz dalekih indija stiglo pod zvonkim imenom prosvjetljenja.
Kada su, dakle, mnoge lampice upaljene i dobro osvjetljavaju cestu, to je točka na kojoj netko - unatoč onome što vidi ili upravo zbog toga - uspijeva biti sabran u jednu toplu, blaženstvom i dobronamjernošću ispunjenu točku."
U četvrtom dijelu, koji počinje s blaženošću, a nastavlja se s rodbinom i time kako su nam rodbina, često, prije ljudi koje smo odabrali u životu, a manje oni s kojima nas povezuju krv i kosti, Grgić postaje osoban, intiman, očigledno ranjiv.
Svidjelo mi se to.
Malo se pisaca danas tako usuđuje pisati; dopustiti čitatelju da mu gurne prst ispod kraste koja nije sasvim zarasla; da mu zagura ruku sve do srca pa čeprka po sjećanjima i ljubavima i sasvim svježim rupetinama.
Tu me je "slomio" na način koji mi se već dugo nije dogodio.
Sjedim na terasi, blizu mora, s knjigom u ruci i čitam, i prvi put, čini mi se, nakon milijun godina, okrenem se prijateljici i kažem: "Jebemti, kako ovaj čovjek piše! Moram ti ovo pročitati!" I pročitam joj na glas - a svi mi mrzimo kad nam netko čita na glas, jer rijetko dobro pročita, pa pola toga ne razumiješ - i vidim da na nju te Grgićeve riječi djeluju jednako kao na mene, iako su za nju sasvim izvađene iz konteksta.
I oči su nam nekako mokre, ne zato što smo patetične žene koje cmolje na svaku pizdariju, nego zato što smo, eto, upravo svjedočile tome kako je netko u knjigu, među riječi, pohranio kolosalan moment divovske ljepote.

Prepisala sam vam sve, cijeli taj podulji odlomak, ali vrijedi.
To je iz onog dijela gdje Grgić počinje pisati priče o ljudima koje poznaje ili je poznavao.
Pročitajte, jer Grgića vrijedi čitati.

"Jedna od najgroznijih riječi je: razočaranje.
Raz-očarati.
Biti osiromašen ni manje ni više nego za očaranost.
Strašna riječ, čije smo dubinsko značenje svi osjetili na svojoj koži.
Sve odjednom bude lišeno svoje čarolijske dimenzije, i život se počne runiti, gubeći svoju pozlatu.
Svijet se odjednom sklopi kao školjka i uskrati vam sve svoje radosti.
Vi znate da je unutra u oklopu onaj vječni bal, veliki krešendo proslave života, vi vidite da cvjeta cvijeće i da se oko vas roje dokazi vječne ljubavi, ali vi više ne znate onu jednu jedinu riječ koja može nagnati školjku da se otvori, vama je postalo nedostupno kako.
Inače, sve je ostalo isto, sve je na broju, jedino što se ne zlati iznutra, kao što se sjećate da se zlatilo.
Nekako, što sam stariji, sve sam uvjereniji da je ovo stanje sljepila za svjetlo koje svijetli iz dana, iz stvari, iz ljudi, iz knjiga, da je to nestajanje osjećaja za ove brojne svjetlosti zapravo živa smrt.
I da su to nekada ljudi znali, da je moguće biti živ a biti mrtav, što smo mi, kao i gomilu toga ostaloga, u današnja brza, površna vremena jednostavno potisnuli i zaboravili.
Pa onda nekako po osobitom dobru pamtimo one koji su nam donosili svjetlo, ili nam pomogli uočiti žarenje iz svijeta, žarenje čijem je uočavanju skoro sve od čega je sastavljen normalan život gotovo nepremostiva prepreka.


I na koncu, taj moj bratić, koji je u međuvremenu u mojim sjećanjima poprimio mitske razmjere, koji je gotovo pa lik u smislu u kojemu se u književnosti pojavljuje lik, i koji je od mladih dana predano radio na pojačavanju onog nutarnjeg svjetla što ga se svi sjećamo i što ga nazivljemo sviješću, a pojačavao ga je takvim intenzitetom da je njegova svjetlost, njegovo oduševljenje tom svjetlošću, njegov mir što ipak ima i tračaka svjetlosti u ovolikim količinama mraka, mogao prelaziti i na druge.
Uvijek sam žalio što ne piše.
Sve do prije koju godinu.
A onda mi se učinilo da je on uspio od života napraviti Djelo, da je uspio transmutirati riječi u življenje koje nije puki stav, koje ni na jednoj točci nije opozicionarenje, za koje ne možemo reći da je predaja, koje je u svojoj ukupnosti jedno veliko, nesezonsko, cjeloživotno povlačenje od svijeta i sjedenje u vrtu i puštanje golubova, bez ambicija, osim težnje za još više mira, bez jala, osim osjećaja da je strašan ovaj rasplet čovječje sudbine na Zemlji.

Naravno da će suvremenom ironičaru što se ne usuđuje proživjeti ni jedan odgovor, koji iz činjenice da zna brojna pitanja krivo zaključuje da je nemoguće znati sve, ovako opisan čovjek izgledati kao puko hipostaziranje mutnih mističkih poriva, kao nešto što nema niti može imati utemeljenje u stvarnome životu.
Stvar je u tome da postoje ljudi koji sve mogu osjetiti."


 
 
 
J.
K.
Rowling
Harry Potter i Kamen mudraca
Dora Kršul
"Nijedna priča ne živi ako ne postoji netko tko je želi čuti.
Priče koje naviše volimo u nama zauvijek žive.
Vraćali mu se preko stranica ili preko velikog ekrana, Hogwarts će uvijek biti tu da vam poželi dobrodošlicu kući."
Riječi su ovo spisateljice J.
K.
Rowling, kojima je, na premijeri zadnjeg filmskog nastavka o "malom čarobnjaku", tješila milijune i milijune vjernih čitatelja i obožavatelja.
S malim vremenskim odmakom od završetka cijele sage, po tko zna koji put opet sam uzela u ruke svoju prvu literarnu ljubav, uz koju sam intenzivno počela čitati.
Ekspresni povratak u djetinjstvo bio je, kao uvijek, zagarantiran.

Prvo poglavlje, drugo, treće...
Sve mi se čini nekako poznato, pred očima vidim iste slike koje sam stvarala kao djevojčica od 10, 11 godina.
Osjećam kao da se nakon dugo vremena vraćam kući.
"Hogwarts će uvijek biti tu da vam poželi dobrodošlicu kući." Nije blesava ta J.
K., točno je znala što govori.
Letim kroz stranice i jedva čekam da Harry konačno dobije svoje pismo kojim ga pozivaju u Hogwarts, veselim se prvoj pojavi najdražeg Hagrida, zamišljam taj nevjerojatni peron 9¾ i žarko želim okusiti grah Sveokusnjak Bertija Boota u Hogwarts Ekspresu.
Dolazak u Hogwarts, Velika dvorana puni se učenicima, prvašići strepe od toga u koji će ih dom svrstati Razredbeni klobuk.
Počinju uvijek zanimljiva predavanja, Snapea svi mrze, a Dumbledorea obožavaju.
U gryffindorskoj društvenoj prostoriji uvijek je zanimljivo, prvenstveno zahvaljujući braći blizancima Weasley.
Harry, Ron i Hermiona trojac je pak s kojim bi se svaki čitatelj vjerojatno najradije družio.
Beskrajno smiješan i smotani Ron, pametna, "ona koja uvijek sve zna" Hermiona te Harry, koji je na kraju svoje prve školske godine osuđen na susret sa Znaš-već-kime.
"Slobodno ga, Harry, zovi Voldemort.
Uvijek sve stvari zovi njihovim pravim imenima.
Strah od imena povećava strah od same stvari." Bez ovakvih zrnca mudrosti Albusa Dumbledorea, priča jednostavno nije mogla biti gotova.
Dok je Dumbledore učio Harryja, učio je i bezbrojne male (i velike) čitatelje da razlikuju dobro od zla, da prihvaćaju različitosti i vesele im se, da poštuju autoritete i da budu plemeniti.
Kad razmišljam o fenomenu Harryja Pottera, uvijek pomislim kako sam sretna što su mi djetinjstvo obilježile ove "magične" knjige.
I ne samo djetinjstvo.
Dan-danas postoji zezancija s prijateljima koja uključuje prijetnje jednim Cruciom ili, ne daj Bože, Avadom Kedavrom.
Neki dan je prijateljičin dečko stvarno epohalno pogriješio pa smo zaključile kako bi najbolje bilo odgovoriti mu sa "Sectumsempra, dragi".
Nekome se sve to može činiti smiješnim, no ja sam zaista odrastala zajedno s malim junacima J.
K.
Rowling.
Svi smo u nekom od profesora vidjeli opasnog Snapea, uvijek je postojala i draga (ali stroga) Minerva McGonagall.
Da ne pričam o metloboju za koji i danas mislim da bi ga bilo "prekul" igrati.
Sretna sam što sam dio generacije kojoj je prestiž bio što prije - pročitati knjigu.
(Danas ovo pomalo zvuči kao oksimoron, zar ne?) Dapače, najprije se dokopati friško objavljene nove knjige o Harryju Potteru, pa tek onda saznati što se dalje dogodilo.
Nova knjiga uvijek je izlazila pred kraj godine i čitala sam ju za vrijeme božićnih praznika, tako da povezujem Harryja Pottera s božićnim ugođajem i mirisom kiflica.
Baš sam obožavala taj osjećaj! I knjiga je, koliko god debela bila, uvijek bila pretanka s obzirom na moju heripoterovsku "glad".
Na kraju svakog svog razglabanja o Harryju Potteru, uvijek (pa evo i sad) tužno zaključujem kako već dulje od 13 godina čekam na svoje pismo iz Hogwartsa.
Melodramatično na početku svake akademske (prije i školske) godine mami objavim kako OPET nije došla sova s mojim pismom.
Ali to ne znači da sam prestala vjerovati da će se to dogoditi.
Ako jednog dana i prestanem, prestat ću biti dijete, a ta pomisao mi se nekako ne sviđa.
"Priče koje naviše volimo u nama zauvijek žive."



 
 
Iris Murdoch
Odrubljena glava
Lidija Deduš
Ljubav.
Emocija o kojoj se u povijesti čovječanstva zasigurno najčešće pisalo.
Ona koja nas tjera naprijed kad smo na dnu, ispunjava nam dane srećom kad je prisutna i životne stranice ispisuje finom melankolijom kada nas napusti.
Ako je dajemo previše, patimo.
Ako je dobivamo premalo, nesretni smo.
A ponekad nam se učini da je omjer racionaliziran, pa se uljuljkamo u sigurnost niti ne znajući da iza ugla čeka možda neka nova ljubav.


Kad kažemo ljubav, mislimo: toplina.
Mislimo: sreća, mir, blagostanje.
Ponekad.
No češće ona donosi nemir, besane noći, neispunjene čežnje, nespokoj, pa i tugu.
Kako će nas odrediti, ovisi o ulozi u kojoj se zateknemo.
Uvjetovana ljubav sa sobom nosi beskonačnost zavrzlama koje se, s protokom vremena, ipak riješe u našu korist, no do tog stadija proteknu godine melankolija i tugaljivih borbi s bićem koje volimo.
Bezuvjetna pak riječju podrazumijeva nesputanost, slobodu i lepršavu sreću - ako uopće postoji.
No, sasvim je sigurno da do danas još nitko nije uspio proniknuti u tajnu kako nas ova uzvišena emocija određuje, koje scenarije nam piše i za koje uloge.
Tek se jednog jutra probudimo sa spoznajom da nam se cijeli, do tada poznati, život preokrenuo naglavačke te kako ne možemo napraviti više apsolutno ništa da bismo se vratili u prvobitno, uređeno stanje.


Martin Lynch-Gibbon dobrostojeći je muškarac na početku svog četvrtog desetljeća.
U naizgled skladnom braku s nešto starijom Antonijom, koji je sklopljen više iz interesa nego iz ljubavi, zadovoljan je trenutnim životom sve dok njihovi odnosi oslikavaju prividan mir na zajedničkoj financijskoj i društvenoj veduti.
Ono za što Antonia ne zna jest tajna Martinova veza s petnaest godina mlađom Georgie, dok je ono za što Martin ne zna - tajna veza Antonije s bliskim obiteljskim prijateljem i psihoanalitičarom Palmerom Andersonom.


Večer Antonijina priznanja o izvanbračnoj vezi bit će prijelomna točka u životu ne samo ovo dvoje sredovječnih ljudi, nego i svih osoba koje, igrom slučaja, budu upletene u njihove čežnje i dugogodišnje žudnje.


Po spoznaji o bračnoj nevjeri, a još nespreman priznati vlastitu, Martin je emocionalno slomljen i ucijenjen.
Antonia i Palmer će učiniti sve kako bi mu olakšali razočaranje i otklonili nedoumice u vlastitu “nedužnost“, a idilični trokut održat će se sve dok u njihove živote ne stupi Andersonova sestra Honor Klein.
Nategnuti odnosi njezinim prisustvom postat će još kompliciraniji, a emocionalni krah i katastrofa širih razmjera neizbježan je zaključak u kolopletu odnosa i zamršenih obiteljskih tajni.
No, hoće li se ipak dogoditi?

“Odrubljena glava“ majstorski je izvedeno djelo ugledne  spisateljice Iris Murdoch, dobitnice renomirane nagrade Booker i autorice romana koji se bave filozofskim pitanjima u ljudskim odnosima, kao i psihološkim profiliranjem likova čije sudbine nisu dovoljno neodređene, a da se čitatelj bilo koje društvene skupine ne bi s njima mogao poistovjetiti.


Likovi u romanu “Odrubljena glava“ prvenstveno su vješti manipulatori.
U ostvarenju svojih ciljeva izuzetno su taktilni; njihovo najjače oružje su riječi, a najvještije ih iskazuju kroz igru.
Čak i lik poput Martina Lynch-Gibbona, koji se na prvi pogled može činiti potlačenim uslijed ženinog hira, izuzetno je dobar igrač - potčinjavanjem onima koji su, naizgled, jači od njega manje ili više uspješno dobiva ono što želi.


Ovaj roman - drama - napisan je početkom šezdesetih godina kada su teme poput samoubojstva, seksualnosti i pobačaja još predstavljale mnogo veći tabu nego što predstavljaju danas, a dotakavši problem incesta u jednoj fazi razvoja situacije, Iris Murdoch probudila je duhove koji će duboko uzdrmati čitateljevu maštu, čak i u današnje vrijeme kada se o toj problematici puno otvorenije i više govori.
Stoga je “Odrubljena glava“ roman koji neće ostaviti ravnodušnim niti najokorjelijeg cinika.


Osim toga, ljubav kao najuzvišeniji literarni motiv i, moguće, najsvetija emocija nizom obrata, neuobičajenih situacija, zapleta i raspleta prikazana je u sasvim novoj dimenziji.
Postavlja se pitanje: je li ljubav i dalje emocija kojoj se predajemo radi ugode ili postaje mazohističko oružje u rukama dobrostojećih pripadnika srednje klase koji, u suštini, u svojim životima i nemaju pravih egzistencijalnih problema? I je li ljubav tek igračka u rukama vještih igrača pa, iako je najčešće vezujemo uz južnu stranu ljudske emotivne mape, može biti itekako hladna, okrutna i manipulativna?

No, iako je ljubav lajtmotiv koji povezuje sve likove u jedinstvenu literarnu cjelinu, ovo nije ljubavni roman.
Zaplet dostojan boljeg kriminalističkog romana, preobrazba likova u trenucima kad je čitatelj upravo pomislio kako ih dobro poznaje, neočekivani preokreti u situacijama koji dovode do ruba ludila, uz klasičan prikaz staleža engleskog društva na sredini stoljeća koje će iznjedriti brojne demistifikacije do tada vrlo opskurnih tema, daju ovom djelu oštru dramatičnu notu te ga plasiraju na ljestvicu boljih trilera dvadesetog stoljeća.

 
 
Erik Axl Sund
Soba zla
Tanja Tolić
Iako se disocijativni poremećaj osobnosti javlja u svega jedan do tri posto opće populacije, kako nagađa Međunarodno udruženje za istraživanje trauma i disocijacije - dakle, izuzetno rijetko - taj se poremećaj nevjerojatno često pojavljuje u popularnoj kulturi: brojnim knjigama, filmovima i televizijskim serijama.
Dapače, neuk bi čovjek pomislio - čitajući trilere i krimiće - da je ovaj svijet dominantno nastanjen populacijom koja kao da je izišla iz psihijatrijskog priručnika DSM ili, možda MKB-10, što bi bila deseta revizija međunarodne klasifikacije bolesti.
Doktor Jekyll i gospodin Hyde pritom su benigna bića, naspram onome što vas očekuje u “Sobi zla”.
“Sobu zla”, koju potpisuje Erik Akl Sund - što je zapravo pseudonim dvojice Šveđanina, Jerkera Erikssona i Håkana Axlandera Sundquista - upravo je objavilo Znanje i riječ je o prvoj knjizi iz trilogije pod nazivom “Tko je Victoria Bergman”.
Usput, pohvale za direktan prijevod sa švedskog (Mišo Grundler), jer zaista je već dosta terora skandinavskih krimića koji se prevode s engleskog ili njemačkog jezika.
O Erikssonu i Sundquistu gotovo se ništa ne zna, odnosno gotovo se ništa ne zna u ostatku svijeta koji mirno postoji mimo Švedske, Norveške i ostatka skandinavskog vala koji nas proteklih godina straši i plaši ubojicama koji, čini se, imaju nezasitan kapacitet za okrutna ubojstva, seksualne devijacije i ostale vrste perverzija koje, vrlo često, uključuju silovanje male djece i krvoločno mučenje malih životinja (jedno s drugim vrlo često ide pod ruku, ne nužno tim redoslijedom).
U skandinavskim zemljama Eriksson i Sundquist velike su zvijezde, nagrađeni su lani i posebnom nagradom koju dodjeljuje Švedska akademija pisaca krimića, a švedski novinari i književni kritičari ovoga se puta kunu da su našli pravog nasljednika Stiega Larssona.
Larssona sam čitala i ovo je nešto sasvim drugo.
Ako bih već morala usporediti, onda “Soba zla” više sličnosti ima s “Terapijom” njemačke zvijezde trilera Sebastiana Fitzeka.
Ako ste čitali “Terapiju” odmah će vam biti jasno što govorim, ako niste, upozorenje: “Soba zla” istinski je strašna, jezovita na onaj neugodan način kad vam se čini da vam riječi i slike koje one proizvode stružu s unutarnje strane lubanje.
Ako ste osjetljivija duša, nisu isključene niti noćne more.
Primordijalni strah ne izaziva toliko tema pedofilije i dječje pornografije, koliko činjenica da ste periodički zatvoreni u glavu luđaka (nije trenutak za politički korektne izraze) i da iz njegove perspektive pratite događaje koji se odvijaju u romanu.
“Soba zla” počinje tako što u grmlju pored stanice metroa u središtu Stockholma policija, nakon anonimne dojave, pronalazi mrtvog dječaka u gotovo mumuficiranom stanju.
Istragu ubojstva vodi inspektorica Jeanette Kihlberg, koja i pored mrtve djece ima dovoljno problema s vlastitim živim sinom i mužom neradnikom koji već dvadeset godina pokušava biti umjetnik, što izgleda tako da ona zarađuje (nedovoljno) i posuđuje novac od oca (previše), a suprug planduje i povremeno opere veš.
Iako je nakladnik domišljato na poleđini knjige istaknuo kako joj u rješavanju slučaja pomaže liječnik patolog Ivo Andrić, koji je u Švedsku došao nakon što je u ratu u Bosni ostao bez svega, Andrić je zapravo minoran lik u romanu i ovdje je bezočno iskorišten u promotivne svrhe, kako bi privukao hrvatske čitatelje (što je zapravo u redu, jer roman ipak treba prodati).
Jeanette radi u šovinističkom okruženju, među muškarcima koji ju ne poštuju osobito, primarno zato što je žena, no čak i da je poštovanja više, istraga se ne bi odvijala brže, jer tragova naprosto nema.
Osim mrtvih tijela.
Nakon prvog mumificiranog dječaka, uslijedit će i drugi, pa treći.
Na njihovim tijelima nema znakova seksualnog nasilja, ali ima tragova nasilja - čini se kao da su se dječaci, svi redom, borili do smrti, a smrt je zlostavljač otezao i razvlačio uštrcavajući im drogu koja ih je održavala budnima, kako bi ih mogao mlatiti što dulje.
Pored toga, dječaci nisu Šveđani, nego imigranti, pa većina policije ne ulaže neki osobit napor u rješavanja ubojstava djece koja nemaju svijetlu kosu i oči.
Paraleno u zatvoru završava ugledni biznismen koji je policiji priznao da je silovao svoju malodobnu kćer, majka je prigodno šutjela i micala se s puta, a moguće je i da je ženu i kćer izmjenjivao s ostalim pedofilima i silovateljima.
Oni koji nisu imali vlastite djece, kupili bi tuđu pa bi se na njima iživljavali.
Tu je potom i Samuel Bai, dječak vojnik iz Sierra Leona, koji dolazi na terapiju psihoterapeutkinji Sofiji Zetterlund, a koju policija zamoli da procijeni psihičko stanje zatvorenog biznismena.
Sofia, pored njih dvoje, ima još jedno zanimljivu pacijenticu, Victoriju Bergman, moguće Vranovitu - u čija sjećanja iz prošlosti povremeno upadamo - a koja očito pati od disocijativnog poremećaja ličnosti.
Victoriju je ujedno, kao čitatelj, najteže progutati jer njezine ispovijedi postaju sve složenije i sve bolesnije i polako nas uvlači u pakleni krug… koji se neće razriješiti do završne, 380.
stranice ovoga romana.
“Soba zla” ima sjajan preokret, negdje na drugoj trećini romana, i to je ono što će vas pogoditi u želudac.
S obzirom da je riječ o trilogiji, logično je da se sve ne može rasplesti u prvome dijelu.
Kamo će Eriksson i Sundquist otići nakon ovoga - u drugom nastavku, “Plamen gladi”, i trećem “Pitijina istina”, koji tek trebaju biti objavljeni - teško mi je predvidjeti, no priča će svakako morati krenuti u radikalnom smjeru zbog preokreta kojim su nas nagradili u prvome dijelu.
Erik Axl Sund - da mu se obratimo i tako - nije bog zna kakav stilist: pisanje mu je telegrafsko, lišeno zapetljanih epiteta i opisa, neka poglavlja sastoje se tek od jedne ili dvije stranice.
No, majstor je  psihološke napetosti i svakako je dobro proučio što o disocijativnom poremećaju ličnosti govore medicinski  priručnici, jer je sjajno prikazao kako u jednoj osobi može živjeti više identiteta, a da jedan za drugoga ne znaju; da je jedan plašljiv, a drugi, recimo, ubojica.
“Soba zla” iskonski je strašan triler/krimić, jedan od najstrašnijih koje sam pročitala u životu.
Naslućujem da - iako znam pravi identitet Victorije Bergman - nemam blage veze tko je ona uistinu, niti što je sve spremna učiniti kako bi opstala.
 
 

 
 
Carlos Ruiz Zafón
Ponoćna palača
Marija Blažević Zalokar
"Ponoćna palača" je drugi dio Trilogije magle i zasad jedina Zafónova knjiga koja me nije oduševila.

Priča počinje ispovjednim tonom jednog od protagnista, koji navodi da je njemu, kao najopreznijem od grupe, ostalo da ispriča priču koja bi inače pala u zaborav.
Ono što je pomalo nelogično jest to što u nastavku romana priču priča "sveznajući pripovjedač", a Ianova izlaganja se tek povremeno pojavljuju na počecima pojedinih poglavlja.
Čini se da autor do samog kraja nije bio siguran želi li ovu priču ispričati u prvom ili trećem licu.

"Ponoćna palača" je, nedvojbeno, zanimljiv i dinamičan roman, na trenutke možda i predinamičan, pa ta neobična kombinacija ekspresnog napretka radnje i pretjerane uporabe pridjeva, poredbi i metafora ima tendenciju da pomalo i zaguši čitatelja.


Ide ovako: 1916.
u Calcuttu uplovljava barka koja je "izronila iz noćne omaglice koja se dizala iznad površine rijeke Hooghly poput zadaha prokletstva".
Barkom upravlja poručnik Peake koji bježi od sigurne smrti.
U čamcu ima dvoje promrzle i gladne djece koju iz nekog razloga mora nekamo skloniti.


Nakon dinamičnog bijega i nadmudrivanja sa zlim progoniteljem, dolazi do kuće Aryami Bose, lokalne moćnice koja je, zapravo, baka dvoje promrzle djece.
Nakon što je ostavio djecu na sigurnom, Peake odlazi u sigurnu smrt, jer je svjestan da ga zagonetni progonitelj u stopu prati i da je zbog zaštite djece stavio vlastiti život na kocku.

Ayrami ostaje sama s blizancima, u strahu od zle nemani koja iz nekog razloga želi smrt njenoj unučadi i odlučuje da je djecu najpametnije razdvojiti i tako ih zaštititi.
Dječaka ostavlja u košari ispred doma za nezbrinutu djecu St.
Patric s opširnim pismom upravitelju doma, gospodinu Carteru, u kojem se poziva na njegovo prijateljstvo s pokojnim gospodinom Boseom, njenim suprugom, te na upraviteljevo poštenje i moli da se o dolasku dječaka ne obavještava policija.
Sumnjičavi upravitelj postupi po naputcima ugledne gospođe, daje dječaku ime Ben, po Benjaminu Franklinu, i narednih 16 godina budnim okom pazi na dijete.

Nakon što je šesnaest godina proveo u sirotištu, koje je više nalik nekakvom engleskom internatu, nego indijskoj ubožnici, Ben, sad već nestašan i šarmantan mladić, u ponoć bježi u napuštenu kuću sa svojim prijateljima.
Nazvali su se Chowbar society i okupljaju se u napuštenoj kući, za koju, upravo zahvaljujući njihovim ponoćnim posjetima, kruže glasine da je ukleta.

Chowbar society sastoji se od sedmero siročadi, različitih karaktera i afiniteta, koji su se zakleli da će štititi jedni druge u svim situacijama.
Netom prije onog što je trebalo biti njihov posljednji sastanak, jer sa šesnaest godina trebaju napustiti sirotište, Ben na ulazu u dom upoznaje Sheree, zagonetnu djevojku koja je došla u pratnji bake i ostala čekati pred ulazom.
Poziva ju na sastanak društva, koje ju neuvjerljivo lako i brzo prihvaća, pa Sheere tako postaje osma članica Chowbar societyja.

Progonitelj koji je ubio poručnika Peaka i od kojeg je Ayrami pokušala sakriti unučad, strpljivo je čekao šesnaest godina i sad želi živote Bena i Sheere, koja je, kako se ispostavilo, Benova sestra blizanka.


Nakon napada na gospodina Cartera, Ben saznaje da su on i sestra prave mete misterioznog zločinca Jawahala, te se nakon početnog nećkanja, s namjerom da zaštiti prijatelje od opasnosti, ipak odluči povjeriti onima koji su dali zavjet da će se uvijek i u svim uvjetima međusobno štititi i pomagati, te oni kreću u pustolovinu otkrivanja tko je zapravo Jawahal i zašto mu je toliko bitno da ubije Bena i Sheere.

Ako je u Zafónovoj "Marini" bilo ponešto patetike i ona je korištena s mjerom i ukusom, u „Ponoćnoj palači“ ta ista patetika više nema ni mjeru ni ukusa.
Zafón i ovdje pokazuje izvanredan pripovjedni talent i sposobnost da čitatelja drži prikovanim uz knjigu.
No, ta sposobnost da se priča ispriča bez "praznog hoda" u punom svjetlu će zasjati tek u "Sjeni vjetra", pa "Ponoćna palača" pomalo djeluje kao generalna proba za pravu stvar, to jest za kasnije knjige, kojima je Zafón osvojio čitatelje diljem svijeta.
No, ako se Zafón kao mladi pisac već i razmahao sa slikovitošću, što je, naravno, razumljivo, postavlja se pitanje, što su, dovraga, radili urednici koji su trebali, ako ništa drugo, srezati količinu nepotrebnih pjesničkih figura bar za dvije trećine.


U knjizi u kojoj je sve prepuno sjena, magle, utvara i straha, nakon nekog vremena, ništa više nije strašno.


Iako sam od svog miljenika očekivala više, drago mi je da sam pročitala "Ponoćnu palaču".
Pročitala sam ju onako gladno i brzo, kako se Zafónove knjige čitaju, iako ne s jednakim užitkom kao i ostale.
U predgovoru Zafón daje naslutiti da je svjestan nedostataka "Ponoćne palače", ali ju ipak ostavlja onakvom kakva je bila u svom prvotnom obliku.
Tako je možda i najpoštenije.
Mladi Zafón možda i nije pisac kojeg bismo na prvu zavoljeli, ali se u "Ponoćnoj palači" mogu nazrijeti konture pripovjedačkog maga kojeg će čitatelji diljem svijeta obožavati pa je zato čitanje "Ponoćne palače" gotovo ekskluzivni izlet u ponešto nespretne spisateljske početke jednog virtuoza.


 
 
Adam Johnson 
Sin Gospodara Siročadi 
Tanja Tolić
U Sjevernoj Koreji imena imaju zgrade, recimo Slava planine Paektu, ali ne i svi ljudi.
Neki od njih su, naprosto, samo Zapovjednik, Ispitivač, Glumica, Kapetan, Drugi Časnik ili Gospodar Siročadi - sve napisano velikim slovima.
To pokazuje kako u Sjevernoj Koreji uloga, a ne osobnost ili ime lako postanu identitet.
Na krovove tih zgrada s imenima, u sklopu kampanje Trava za meso, nanesene su tone zemlje, a potom dovučene koze.
Jasno je zašto - praktično je.
Dragi vođa ljubi svoj narod iznad svega, pa se pametno dosjetio da uzgajaju stoku usred grada, u visinama.
Nije se jednom dogodilo da zalutali jarić padne na beton, čitavim putem dolje uplašeno meketajući.
U svakom stanu i tvorničkom pogonu u Pjongjangu nalazi se po jedan zvučnik koji stalno mora biti upaljen, a ako ste dobar susjed, provjerit ćete da li stari par, odmah do vaših vrata, redovito sluša program Propagande.
Ako to nije slučaj, svakako treba obavijestiti vlasti jer u suprotnome građani neće čuti recept za najbolju sjevernokorejsku juhu od bundevine kore, kako se zaštiti od podle američke agresije, slavni govor Velikog vođe ili najbolju sjevernokorejsku priču koja se emitira u nastavcima.
To je zemlja - i to biste trebali znati - u kojoj se sjevernokorejski slijepi škampi praktički sami ubacuju na palube brodova u Japanskom moru, a morski psi gotovo dobrovoljno predaju svoje peraje, kako bi Dragoga vođu počastili vrhunskim obrokom.
U slučaju da na njega netko zapuca, grlica za grlicom zalijeće se u putanju metaka i svaka prsne pernatim žarom domoljubne žrtve, kako bi spriječila ubojstvo Kim Jong-ila.
Ili mu naprosto, ako je vruće, iznad glave svojim krilima slože hlad.
U Sjevernoj Koreji godine masovne gladi - od 1995.
do 1999., u kojima je, procjenjuje se, umrlo više od milijun ljudi, iako Sjeverna Koreja tvrdi da je umrlih bilo svega dvjesto tisuća - nazivali su Maršem do raja.
To je Sjeverna Koreja.
Zemlja o kojoj zapravo nitko ništa pouzdano ne zna.
Čak niti oni koji u njoj žive.
U Sjevernoj Koreji ljudi se, naime, ne rađaju, nego stvaraju - to je zemlja u kojoj su ljudi naučili prihvatiti svaku im danu stvarnost i u kojoj su jedino priče istinite.
“Ako poljoprivrednika država proglasi glazbenim genijem, bolje bi nam bilo da ga oslovljavamo s ‘maestro’.
A njemu bi bilo pametno da potajice krene vježbati klavir.
Nama je priča važnija od čovjeka.
Ako je čovjek u sukobu sa svojom pričom, čovjek je taj koji se mora promijeniti.” U Sjevernoj Koreji postoji samo jedna kazna za propitkivanje stvarnosti, ona krajnja, a građanin može zapasti u strašnu opasnost ako samo zamijeti da je došlo do smjene stvarnosti.
U toj bizarnoj zemlji, u kojoj se mjesto predsjednika države posljednjih šezdesetak godina nasljeđuje kao da je kraljevina - s oca na sina, a ne demokratska narodna republika, i u kojoj su se dva posljednja predsjednika zvali Veliki vođa i Dragi vođa, a trenutni se zove Izvrsni vođa, i koja je u posljednje vrijeme poznata jedino po tome da ostatku svijeta - a primarno Sjedinjenim Državama - prijeti nuklearnim napadom, odvija se radnja “Sina Gospodara Siročadi” Adama Johnsona (Lumen izdavaštvo, 2013.), ovogodišnjeg dobitnika Pulitzerove nagrade za književnost.
Imajući na umu da odbor koji dodjeljuje Pulitzerove nagrade lani nije dodijelio onu za književnost, jer se niti jedan finalist nije u potpunosti kvalificirao, činjenica da ju je ove godine dobio Adam Johnson govori doista mnogo.
Adam Johnson, koji ima 46 godina, dosad je napisao zbirku kratkih priča “Emporium” (2002) i jedan roman “Parasites Like Us” (2003), a trenutno na Sveučilištu Stanford predaje kreativno pisanje.
Časopis Playboy, nije da je to neka strašna referenca, proglasio ga je jednim od najutjecajnijih i najmaštovitijih profesora koji predaju na američkim koledžima.
No možda upravo u tome kako predaje, i slijedom toga kako priča priče, treba tražiti razloge sve veće popularnosti i uspjeha njegova drugog romana koji govori o najbizarnijoj državi na svijetu.
Sjeverna Koreja nije tema koja bi mene, kao čitatelja, privukla, ali me privukla Pulitzerova nagrada.
Nakon par pročitanih stranica, uhvatio me ritam Johnsonove priče, ta lakoća pripovijedanja, a dalje me naprosto držala priča: Sjeverna Koreja zasigurno je zemlja u kojoj vlada mrak (ne samo zato što navečer gase struju, pa stanu podzemni vlakovi, liftovi i sve ostalo što pogoni struja), no bizarnost i nadrealnost koje tamo vladaju ne mogu biti bolja pozornica za roman od 520 stranica.
Čudno je to reći - jer “Sin Gospodara Siročadi” primarno pripovijeda o neslobodi, teroru, smrti, mučenju i kolektivnim iluzijama - no ovo je jedan od “najzabavnijih” romana koje sam pročitala.
Pretpostavljam zato što je život u Sjevernoj Koreji, ovako kako je opisan u romanu, toliko čudan i stran da postaje morbidno smiješan.
Čitatelj se zapravo čitavo vrijeme mora podsjećati da je to doista realnost, a ne uvrnuta priča, ili barem najbliže realnosti Sjeverne Koreje što je Zapadu moguće doznati.
Na kraju romana Johnson se zahvalio čitavom nizu ljudi, između ostaloga knjižničarki Korejskih studija na Stanfordu i svojim suputnicima u Sjevernoj Koreji.
Johnson je, naime, nakon godina istraživanja, uspio dobiti vizu za Sjevernu Koreju.
Kao i svi stranci, imao je 24-satnu pratnju i vidio samo ono što su Sjevernokorejci željeli da vidi.
No, ipak...
Tu i tamo bi ulovio odsjaje gladi, obitelj koja je u gradskom parku ukrala kestene; na tisuće muškaraca s identičnom frizurom i jednakim plavim cipelama, tisuće žena koje su nosile istovjetnu nijansu ruža.
Nije, međutim, vidio niti jednu hendikepiranu osobu.
Nigdje ne navodi je li vidio starce, umirovljene ljude.
Navodim ovo zato što se lako zanijeti čitajući...
i povjerovati da je Sjeverna Koreja samo dobro ispričana priča koja ne postoji u stvarnosti.
Jun Do, čije ime neodoljivo podsjeća na John Doe - ne bez razloga jer je u pitanju igra riječi, svojevrsna korejska izvedenica američkog “imena” za osobe bez identiteta, s tajnim identitetom ili naprosto mrtve i nepoznate - dječak je kojeg je ostavila majka, navodno operna pjevačica, i koji odrasta u sirotištu iako ima oca, gospodara tog sirotišta.
Biti siroče u Sjevernoj Koreji, barem u romanu, znači biti građanin drugoga reda, jer postoji razlog zašto su te roditelji odbacili i, još gore, biti siročić znači biti trajno oštećen jer nemaš obitelj koja te naučila dijeliti i žrtvovati se za druge.
Jun Do zbog toga sam sebi nadijeva ime; po sjevernokorejskom heroju, mučeniku koji je sam sebi oduzeo život kako bi drugim, prema njemu nepovjerljivim  revolucionarima dokazao da na njega mogu računati u tolikoj mjeri da je spreman i ubiti se da im to dokaže.
Jest, suludo je baš tako kako zvuči.
Jun Do će, nakon masovne gladi, slavnog Marša prema raju, u kojem je u sirotištu ostao živ tek tucet mališana, postati tunelaš, jedan od onih koji patroliraju podzemnim hodnicima koji vode do Južne Koreje, a potom i profesionalni otmičar.
Ne znam je li to istina, ali zvuči kao istina - da je Sjeverna Koreja obučila određeni dio ljudi kako bi vježbali otimanje običnih Japanaca na plažama, da bi se izvještili za otimanje japanskih opernih zvijezda ili majstora sušija jer je Dragi vođa želio samo najbolje od najboljeg.
Potom će Jun Do završiti na ribarskom brodu, kao radio vezist, špijunirajući satelite, američke podmirnice, ruske brodice, svemirsku postaju Mir i dvije američke veslačice koje su naumile preveslati ocean.
Tad će prvi put naslutiti što je sloboda gledanja u zvjezdano nebo.
“Svake noći zastala bi da prijavi koordinate, komentira stanje svojeg tijela i atmosferske uvjete.
Često bi zamijetila i druge stvari – obrise ptica pri noćnoj selidbi, kitopsinu koji bi s njezina pramca grebao račiće.
Dok vesla, ima, kako je rekla, sve veću moć sanjanja.
Što je to govornicima engleskoga omogućivalo da u odašiljače govore kao da su nebesa njihov dnevnik?”, piše Johnson.

Na ribarskoj brodici, na kojoj nema ni zahoda, ni aparata za gašenje požara, a niti čamca za spašavanje, ali vise portreti Kim Il-sunga i Kim Jong-ila, i njih se mora  braniti životom, Jung Do dobit će tetovažu: svi sjevernokorejski ribari na prsima imaju istetovirano lice supruge.
Ribari na more ne smiju ako se ne ožene, jer oni, više od svih, imaju priliku za prebjeg iz te zemlje terora i užasa.
Tetovaža je podsjetnik da iza njih ostaje netko tko će platiti životom u slučaju njihova bijega.
Jun Do nema suprugu, pa će mu iznad srca istetovirati lice najveće sjevernokorejske filmske zvijezde, Sun Moon.
Zbog te će tetovaže Sun Moon postati neraskidivi dio njegova života - najprije kao simboličan rezervat boli u koji će Jun Do, obučen da ne osjeća bol, bježati kad završi u zatvoru, zapravo gulagu, a potom i kao stvarni podsjetnik na to što je intimnost i što je ljubav.
U Sjevernoj Koreji ljubav je, naime, luksuz rijetko dostupan čak i onima koji žive u nakaradnom izobilju.
Iako ih dijele čitavi mikrosvjetovi u toj izmišljenoj realnosti čudne azijske države, Sun Moon i Jun Do susrest će se i uživo, nevjerojatnim obratom sudbine.
Zajedno će prvi put pogledati neki strani, američki film, crno-bijelu “Casablancu” za koju su čuli da je možda i najbolji film ikad snimljen.
Gledat će ga sa skepsom, barem Sun Moon, jer ipak je to crno-bijeli film, a u Koreji se, zna se, svi filmovi o mučeništvu i herojstvu - jer drugih nema - snimaju u boji.
Isprva Sun Moon neće moći gledati to zapadnjačko kreveljenje, tu strašno neprirodnu Ilsu Lund koju glumi Ingrid Bergman.
Semiotičari, da privremeno skrenem s teme, strašno vole secirati “Casablancu” navodeći je kao izvrstan primjer toga kako je cijela serija stereotipa, koja se izredala u tom filmu, paradoksalno ojačala strukturu filma.
Umberto Eco zamijetio je kako “Casablanca” nije jedan film, nego mnogo filmova, antologija zapravo.
“Kad u njoj besramno eksplodiraju svi arhetipovi, dosegnemo homerske dubine.
Dva će nas klišeja nasmijati.
No stotinu klišeja će nas dodirnuti.
Jer osjećamo da klišeji međusobno razgovaraju i slave ujedinjenje.” U “Casablanci” je, pored toga, piše Eco, žrtva jedna od ključnih tema - mit o žrtvovanju provlači se kroz cijeli film.
Do kraja gledanja filma, da se vratim, Sun Moon će shvatiti da su ona i Jun Do poput Ricka i Ilse, a da siročići ipak znaju što je obitelj i žrtva u ime ljubavi, iako obitelji nemaju.
Adam Johnson sjajno se poigrao s tom referencom u romanu!
David Mitchell, pisac kojeg sam silno zavoljela zahvaljujući njegovom romanu “Atlas oblaka”, napisao je sljedeće za “Sina Gospodara Siročadi”: “Roman izazovne genijalnosti koji stvara ovisnost; studija o žrtvi i slobodi u dinastiji koja proždire svoje građane; pravodoban podsjetnik na to da su anonimne žrtve diktature ljudska bića koja vole.
Hrabra, zadivljujuća knjiga.”
Sljedeći put kad čujete na radiju ili pročitate u novinama neku bizarnu vijest iz Sjeverne Koreje, najbolje države na ovome svijetu u kojoj žive najsretniji građani, nemojte se nasmijati gluposti Izvrsnog vođe Kim Jong-una.
Sjetite se da tamo - prema procjenama, jer nitko ne zna sa sigurnošću - živi 24 milijuna ljudi za koje ni danas nije sigurno da znaju da su 1953.
godine izgubili rat od Južne Koreje.
A moguće je i da upravo love noćne leptire ili gule koru s nekog stabla jer su gladni.
Veličanstven roman!


 
 
 
Kristian Novak
Črna mati zemla
Tanja Tolić
U jednom je međimurskom selu na južnoj obali Mure od sredine svibnja do konca lipnja 1991.
godine zabilježeno ukupno osam samoubojstava.
Nisu postojale naznake o međusobnoj povezanosti tih osam slučajeva suicida.
Od ukupno osam samoubojica, petorica su bili odrasli muškarci od 24 do 54 godine, dvije žene u dobi od 83, odnosno 29 godina, te jedan dječak u dobi od nepunih deset godina.
Selom je, u jednom trenutku, zavladala kolektivna paranoja jer, kako je netko rekao, “dok se je zaklo jeden čovik, to je bila njegova bolest.
Dok ih se je zaklalo štiri ali pet, to je bila bolest cejloga sela”.
U tom selu na južnoj obali Mure, u čijoj šumi žive svečari, a u rijeci murske deklice koje vabe žive, stanovnici, kako se jeza širi, vjeruju da je svih osam samoubojstava na tajanstven način uzrokovao M.
D., tada sedmogodišnji dječak.
Tako započinje potresan i izniman roman Kristiana Novaka, “Črna mati zemla” (Algoritam, 2013.).
Počinje kao neki napeti krimić, faktografijom o bizarnim zbivanjima u jednom izmišljenom selu, toliko dobro izmišljenom da se čini stvarnim, nastavlja se pričom o ogorčenom piscu bez inspiracije, potom o potrošenom čovjeku koji izmišlja i laže, a onda i o djetetu koje pati od osjećaja krivice i zastrašujuće samoće.
Drugi Novakov roman (godine 2005.
objavio je prvijenac “Obješeni”) strukturno funkcionira kao sustav kineskih kutija: nakon proslova najprije upoznajemo pisca u kojem živi ljubavnik, a potom ljubavnika u kojem živi zaboravljeno dijete.
Matiju Dolenčeca, Novakova glavnog junaka, susrećemo prvi put u trenutku kad je dovršio svoj pretenciozan i loš treći roman koji se nikome ne sviđa.
Problem je, otkriva se, što je Matija bio spreman učiniti sve da napiše još samo jednu dobru priču.
Gotovo sve, jer nije bio spreman napisati priču o sebi.
Matija je kao osoba, kaže Novak u romanu, možda zbog slutnje da je i sam izmišljen, imao nagon rekonstruirati biografije svakoga čovjeka s kojim je razgovarao dulje od desetak minuta i slabo mu je bilo stalo do toga da sazna je li u pravu.
S Dinom nije bilo tako; Dina je bila jedina do čije mu je istine toliko bilo stalo da je se nije usudio pitati.
U toj anatomiji jedne ljubavi, u prvome dijelu romana, naslova “Sakupljači sekundarnog otpada” - koji i Matiju, metaforički, prikazuje kao osobu koja je od djelića tuđih života, izmišljajući, sastavljala svoj vlastiti - doznat ćemo kako su se Matija i Dina upoznali, kako su se sasvim jednostavno i lako, i zapravo očaravajuće zavoljeli, i kako je Matija, u nemogućnosti da Dini rekonstruira samoga sebe i svoj život, posebno djetinjstvo, na kraju dekonstruirao njihovu ljubavnu vezu.
Kako vrijeme prolazi u toj njihovoj jednogodišnjoj vezi, Dina otkriva da u Matiji živi mnogo ljudi.
A niti jedan od njih zapravo nije Matija.
“Kad bih vidio da mi nedostaje poneki dio, uzimao sam iz onoga što je bilo ovdje, što još nije nestalo, iz tuđih priča.
Ono što sam pustio neopisanim, zaboravljeno je.
A ja sam sve više lagao o tome tko sam i polako počeo vjerovati u vlastite laži.”
I tu počinje Matijin pad, koji će završiti zvučnim udarcem o dno kad mu propadne treći roman, a on otkrije da ga svijetom slijede sjene za koje pojma nema tko su, sve dok mu starija sestra ne natukne da se u djetinjstvu ponašao čudno, da je mrtvome ocu na groblju ostavljao poruke i zastrašujuće crteže, da su ga svi u rodnom selu toliko zamrzili da su se na kraju mama, sestra i on morali preseliti u Zagreb.
Tada Matija, spletom okolnosti, otkriva pravu istinu o sebi i počinje Dini, koja ga je ostavila, u drugom dijelu romana, pisati podugačko pismo o tome kako nacrtati “ućomas”, obrnutu “samoću”, koja možda manje bolno boli, ako se čita naopačke.
“Pišem ti”, piše Novak, “jer sada mislim da ti mogu ispričati onu jednu priču o sebi koju si htjela čuti, zaslužila si je.
Obraćam se tebi, sebi, strancu kojega sam nosio sa sobom sve te godine, svima kojih se to tiče, bili oni živi ili mrtvi ili negdje između… I želim nam svima reći, bio kriv ili ne, da mi je žao, tako prokleto žao.
(…) Ovo je priča, ako o ičemu, o vremenu kada sam znao što je hrabrost, traganje, strah i naposljetku - uvijek - ljubav.
Sada mi se čini da nikada od tada nisam volio, da sam volio samo nekom izmišljenom stranom sebe, želeći sakriti onu tamnu, prokletu stranu koju nitko (osim tebe, na pokoji tren) nikada nije vidio.
A jedini ona može voljeti kako treba.”
Dio o “ućomasu” napisan je dobrim dijelom kajkavskim dijalektom, ali je lako čitljiv i onima koji nisu odrasli u Međimurju (osim toga, na kraju knjige se nalazi rječnik kajkavskih izraza i frazema, pa i to pomaže).
Razloge za dijalekt možda treba tražiti ne samo u činjenici što je Novak porijeklom iz Međimurja, nego i u tome što su mu jezik i dijalekti svojevrsna opsesija, osim što su mu i profesija.
Kristian Novak (1979) rođen je u Baden-Badenu, u Njemačkoj, roditelji su mu bili međimurski gastarbajteri, a to što danas piše, ima zahvaliti devet godina starijoj sestri Sanji koja ga je naučila čitati i pisati i koja je, pretpostavljam, slijedom toga dobila u romanu “Črna mati zemla” kolosalnu posvetu u obliku Matijine sestre koja će ga “gurnuti” na pravi put.
To što, piše Novak na svojoj web stranici (crnamatizemla.com/), on danas ima blagu sklonost morbidnom i jezivom, i to ide na njezin račun.
“Plašila me naime pričom o tome kako je ona vampir, kako noću drugi vampiri dolijeću na balkon njezine sobe i pitaju za mene.
Kad imaš pet godina i puno slobodnoga vremena (vrtića u selu tada nije bilo), takva priča dobije više realnosti no što je možda zavrijedila.
Hvala ti, sestro.
Samo da znaš, pročitao sam oba tvoja tajna dnevnika.
Dobro plašiš, ali loše skrivaš.”
Kao i Matiji, i Novaku je umro otac dok je bio dijete, a majka je bila ta koja je, kaže, držala tu njihovu krnju obitelj uspravnom kroz teška vremena.
Novak je, originalno, trebao postati pravnik, no srećom se “preobratio” pa je završio germanistiku i kroatistiku na Filozofskom fakultetu, a potom i doktorirao na postdiplomskom studiju lingvistike.
Danas predaje malo kroatistiku u Rijeci, a malo germanistiku u Zagrebu, a glavna područja istraživanja su mu povijesna sociolingvistika, višejezičnost i nacionalni identitet.
Ukratko, neki pametan tip, a i duhovit, a i zna karate (bacite oko na biografiju na web stranici knjige, prilično zabavno štivo, osobito onaj dio s njegovom suprugom).
Vratimo se “črnoj mati”.
U drugom i trećem dijelu romana upoznajemo petogodišnjeg Matiju kojem je upravo umro otac, upoznajemo sve razloge zbog kojih odrasli Matija laže i sve izgovore zbog kojih ne može postati uistinu dobar pisac, osim ako ne napiše najprije priču o samome sebi.
Matijina patnja zbog gubitka oca tolika je da prve riječi koje nauči napisati glase “žal mi je”.
Ta prva, očeva smrt, za Matiju će postati prva trauma na koju će se naslagati sve druge, jer Matija je zapravo uvjeren da se očeva smrt i nije dogodila, nego da se otac negdje skriva, a svi u selu lažu da je umro, pa ga traži uz pomoć prijatelja Dejana, uvjeren da je oca odvela milicija jer je mislila “da govori protiv Jugoslavije, ide na hrvatske meše v Nemački ili dejla vikendico”.
U godinama koje će uslijediti, mali će Matija puno puta poželjeti da se sam zabije v črno mati zemlo, a time će mu i mnogi priprijetiti.
Njegovi će jedini prijatelji postati dva demona, Hešto i Pujto, koje nitko drugi ne vidi.
S vremenom će i sam Matija, na neki način, postati nevidljiv: jer seljani će u njemu vidjeti odsjaj svoga  straha, a druga će ga, ona obična, djeca kititi porugom i uvredama.
Tek povremeno, bolno rijetko, nailazit će na ljude koji će ga razumjeti, a u njega će se naseliti osjećaj studeni, i taj će osjećaj studeni, i mraka, ostati otada uz njega, kao jedina prava konstanta u njegovom životu.
Ne bih vas htjela uplašiti, jer “Črna mati zemla”, usprkos naslovu, nije roman obojan isključivo nijansama crne, iako u njemu ima mnogo tamnih tonova, gubitaka, pa čak i jedan slučaj pedofilije koja se ove godine, po drugi put, nametnula kao tema u nekom hrvatskom romanu.
“Črna mati zemla” ima i mnogo svijetlih tonova i uistinu je, kako kaže Matija u pismu Dini, ponajviše priča o ljubavi.
Novak se u svom drugom romanu, pored toga, “zabavlja” i nekim metafizičkim pitanjima: primjerice, onim identiteta i sjećanja kao kreativnog procesa u kojem svakom novom verbalizacijom ujedno poništavamo prethodne verbalizacije sjećanja pa time i same sebe re-kreiramo, stvaramo novu osobnu povijest i nove korijene naše osobnosti.
U dobrom dijelu romana hrva se s pitanjem samoće, osjećajem krivice i traumama iz djetinjstva; pitanjem sreće u paru, ali i sreće sa samim sobom, pa se ovaj roman čita i kao krimić, i kao psihološka studija i, meni najdraže, kao roman o izlječenju od vlastitih užasnih sjećanja.
Jer ono od čega Matija Dolenčec “boluje” nisu toliko sami događaji, koliko (ne)sjećanja na to što jest učinio i, još više, što nije.
Ispisujući Matijinu povijest unatrag, Kristian Novak uspio je ono što rijetko kojem piscu uspijeva (i pritom ga uopće ne ograničavam samo na Hrvatsku, jer ovaj bi roman sasvim dolično i odlično mogao funkcionirati i izvan hrvatskih okvira!), pa ih taj uspjeh - njih, pisce - ujedno dijeli na one loše, mediokritetske i rijetko  iznimne: Novak je stvorio junaka koji se upisao u literarnu mapu Hrvatske, na domaće književno nebo, i mislim da ga, sasvim opravdano, smijem nazvati i herojem, iako je u većem dijelu romanu tek maleno dijete.
Ima, naime, knjiga koje u nama izazovu tektonske poremećaje; duboke procijepe u koje se nešto useli ili iz kojih nešto izađe i spoji se s tom knjigom, poput pupčane vrpce, i svaki put kad pogledaš naslovnicu - ne moraš čak niti posegnuti za romanom i ponovno ga pročitati - ta te pupčana vrpca potegne s police i osjetiš… tugu, melankoliju, ushićenje, lupanje i rast srca, emocije koje te guše u grlu, vrtoglavicu jer upravo uranjaš u stvarnost.
“Črna mati zemla” jedna je od takvih knjiga.
Matiju Dolenčeca, dječaka koji je patio od samoće i žudio da tata ipak bude živ, neću, mislim, zaboraviti do smrti.
 
 
Suzana Matić
Samosanacije
Tanja Tolić
Na 43.
stranici, inspirirana 93.
stranicom jedne knjige, u kojoj je pročitala kako ljubav dolazi kad joj se najmanje nadamo i kad je ne tražimo, Suzana Matić ovako je zapisala: "Ja ti se ne nadam uopće.
Ne tražim te ni najmanje.
/ Čak me ni ne zanimaš.
/ Ali svejedno, nemoj se nizaboga osjećati pozvana da mi zato pozvoniš na vrata.
/ Neću ti otvoriti.
/ Iskreno; ne podnosim te.
Kvarna si, razmažena...
nesnosna.
/ Od mojih podočnjaka.
Od mog ne sno - sna." U pjesmi "Nemoj!" Suzana Matić ljubavi poručuje da joj ne treba, a ako ipak bude toliko glupa da dođe, da je neće čuti kako zvoni jer je iščupala zvono iz žice.
Neće joj, piše, otvoriti nikad, pa čak i kad bi zauvijek spavala sklupčana pred njezinim vratima, zato, kaže joj, "budi mudra barem jednom u životu; odustani.
Mani se ćoravog posla."

Tu, negdje, naslućujemo, u odbijanju te ljubavi, koje se  autorica nije sjetila tisućučetiristošezdesetidva dana, šesnaest sati i dvadesetijednu minutu, počinje potreba za - samosanacijom.
Suzana Matić, ili ako ne baš ona, a onda njezin alter-ego, ta brbljava Tessa K., koja odbija bilo što ranjivo i osjetljivo sakriti, i koja zajedno s autoricom pati od nesanice već godinama, a možda i veći dio života, odlučuje  prostrijeti sebe iznutra, tako da si izokrene kožu i da svu  onu unutrašnjost, koju ljudi, više ili manje, vješto skrivaju od pogleda drugih, izloži javnom čitanju i analizi.
 

"Samosanacije" (Algoritam, 2012.), prva knjiga Suzane Matić, zbirka od 70-ak pjesama u prozi, zapravo su ranjivost prostrta na dlanu, koja se počela razmatati najprije u blogosferi, a onda lanjskog prosinca i na papiru kako bi konačno dobila čvrstu strukturu.
Tessa K.
autoričin je pseudonim pod kojim piše blog na tesari.blog.hr/ od ožujka 2008.
Tesari su inspirirani naslovom jedne Salingerove novele, "Visoko podignite krovnu gredu, tesari" koja je pak naslov preuzela iz Sapfine "Svadbene himne": "Visoko podignite krovnu gredu, tesari / jer, kao Ares dolazi mladoženja, / mnogo viši od visokog čovjeka!"
Suzana Matić voli visine - avione, nebodere, a posebno mostove.
Doduše, kad je počela studirati arhitekturu (i završila je, i postala arhitektica danju, a pjesnikinja noću), otkrila je da mostovi nisu visokogradnja, nego - niskogradnja.
Tako su je nekako i njezine pjesme u prozi iz visina - nekad duha, a nekad mašte, nagađam - spustile na zemlju: iako često piše o nogama, razbijenim koljenima i krhkima gležnjevima, Suzana Matić ipak, zahvaljujući samosanacijama, (danas) čvrsto stoji na zemlji.

"Samosanacije" su, velikim dijelom, i povijest jedne ljubavi (iako ne samo to, jer su i povijest autoričina života koji se iznimno divi ljepoti oko sebe...), jedne ljubavi koja očito nije uspjela, iz nama nepoznatih razloga, i čija je posljedična bol, a vjerojatno i patnja, "pobijeđena" vremenom, odlukom, ljepotom, plamenom, snagom, boljim...
ili, kako je Suzana Matić zapisala u svojoj pjesmoprozi "Kako sam te pobijedila": "Ja sam tebe pobijedila jer sam te nekad jako voljela.
/ Zato si ne možeš oprostiti."

Ipak, njezinu ranjivost ne treba brkati sa slabošću, osim ako se pod slabošću ne računa "slabost na čuda" (što je ipak nešto sasvim drugo).
Jednako tako, osjetljivost koja je, kaže, dominanta u njezinoj strukturi, nema veze s muško-ženskim odnosima.
Suzana Matić naprosto je tako nekako podešena: je li to zato što voli visine, ili zato što ne spava, teško je nagađati, iako bih ja rekla da je u pitanju jedan sasvim začudan um, prilično opijen zvijezdama i drugim (prirodnim) elementima i silama, koji mnogo više stanuje u visinama, obitava u svijetu ideja, a kad se spusti na zemlju, ako se ne bavi praktičnom arhitekturom, onda vrlo pomno i, čini se, krajnje spontano, bira riječi i pridaje im sasvim nova značenja.


Da pojasnim.
O poeziji, meni se tako čini, teško je zapravo imati argumentirano mišljenje, čak i kad je u pitanju poezija u prozi.
Mnogo je tu "problema".
Najprije, da bi se razumjela pjesma, taj najkondenziraniji od svih izričaja, trebalo bi dobro, čak intimno poznavati pjesnika.
(Ovako si, u mojoj glavi, zamišljam kako hodam za Suzanom s njezinom knjigom u ruci i svako malo joj smetam: "Čuj, Suzana, a što si ti točno mislila kad si napisala ovo...") Tek onda bi se moglo reći je li pjesnik riječima precizno uhvatio kontekst trenutka koji je zapisao ili suštinu ideje.
Čitanje poezije, čini mi se, često je čitanje samoga sebe: jer asocijacije, u nedostatku konteksta pjesme, zapravo su moje, a ne autorove.
Tumačenje riječi u stihu upravo je to - tumačenje, a ne čitanje.


Kod Suzane Matić sve je to dignuto na razinu više jer ona ima taj bogomdani dar da uobičajenim riječima pridaje sasvim nova značenja i da ih koristi na način kao da je upravo, svježa, stigla iz neke svemirske maglice, pa sad zemaljske riječi prvi put iskušava na jeziku dok joj se slogovi koturaju niz nepce u grlo i nazad i povremeno odbijaju o zube.
To je naprosto talent.
Pored toga, Suzana Matić u stanju je čak i od telefonskog razgovora, kojem je svrha prodaja automobila, ili od jednog e-maila, koji se greškom vratio pošiljatelju, sastaviti fantastičnu pjesmu!
Za drugi Suzanin talent, koji sam već spomenula, sumnjam da uopće nije talent, nego je zapravo struktura njezina bića; ona osjetljivost i ranjivost koje joj toliko smetaju na početku, i o koje joj zapinju koljena, gležnjevi i noge, a koje, srećom, na kraju zdravo prihvaća.
Pjesništvo Suzane Matić u simbiotskoj je vezi s njom samom; neodoljivo je zanimljiva kombinacija.
Pjesništvo se, nekako, možda iz predrasude, automatski povezuje s naglašenom emocionalnošću.
I, doista, pjesmoproze Suzane Matić bez sumnje su rođene u srcu, ali su detaljno analizirane ili sintetizirane u glavi: sve što je osjećala, i svi za koje je osjećala (a o tome, kao čitatelji, možemo samo nagađati...), prošli su kroz sito i rešeto njezina uma, pa na momente, čitajući, vidimo jednu Suzanu koja strastveno osjeća i drugu, sa strane, koja sve to pažljivo tumači, kroji, zašiva, zateže, namješta.
Promatramo jednog mentalca kako vješto izvodi kiretažu nad vlastitim osjećajima; samosanira se.


"Pitam se često", piše Suzana Matić u jednoj pjesmi, "kako rukovati s tom osobom od stakla, koja dok se piše vječito kroči i vježba ravnotežu na istom visokom rubu..." Tessa K.
je, otkriva, njezina emocija, a ona, Suzana, njezina je granica.
Jer ta je Tessa K.
"bolećiva, čeznutljiva, čulna, slaba, putena, varljiva, lunatična, kronično elegična na tom svom tankom rubu...", a iako je autorica njezin raison d'ętre, njen reason for reason, Suzana Matić definitivno nije ona.
Ne znam je li uistinu tako ili racionalna Suzana M.
samo priželjkuje da ne bude emotivna Tessa K., ili da barem niti jedna ne dominira, nego da surađuju, ali sam sigurna da je Suzana M.
stvorila jedinstven, čulan i uman alter-ego koji je podjednako obogatio i hrvatsku poeziju i hrvatsku prozu.
Da se poslužim riječima s poleđine knjige, jer sjajno opisuju i moj dojam: "Kakogod, ta osobnost je toliko iznimna, eruditna i osjetljiva, toliko racionalna dok analizira emociju da je osuđena na analitički debakl (...) i umjetnički uspjeh i spektakl.
Visoko dignite lukove obrva, Tessa K.
je buđenje u nesanici!"



 
 
Dan Brown
Inferno
Tanja Tolić
“Da Vincijev kod”, triler o potomcima Isusa i Marije Magdalene, u Hrvatskoj objavljen 2004.
godine, godinu dana nakon objave u Sjedinjenim Državama, bio mi je fantastično uzbudljivo štivo.
“Anđeli i demoni” već su mi bili slabiji, objavu “Izgubljenog simbola” potpuno sam propustila.
“Inferno” je tako trebao biti moj veliki povratak Robertu Langdonu, simbologu koji nosi ručni sat s Mickeyjem Mouseom i rješava svjetske urote.

U jednoj rečenici, mislim da ćemo se Dan Brown i ja rastati.
“Inferno” sam razvlačila danima, što je protuprirodno kad je u pitanje page-turner, od sredine me toliko udavio da sam jedva čekala da roman završi.
Sad slijedi pojašnjenje, jer iako mi je “Inferno” dosadan, fenomen Dana Browna mi je zanimljiv.
Dan Brown (49) je, naime, trenutno dvadeseti najprodavaniji autor svih vremena, iako je napisao “samo” šest knjiga.
Serijal o Robertu Langdonu, koji dosad broji ukupno četiri knjige, trenutno je sedmi najprodavaniji serijal svih vremena.
Knjige su mu prodane u 200 milijuna primjeraka, od toga samo “Da Vincijev kod” u više od 80 milijuna primjeraka, a prema njemu i “Anđelima i demonima” snimljeni su i filmovi s Tomom Hanksom u naslovnoj ulozi.
Brown je od malih nogu volio zagonetke, kodove, anagrame i križaljke, ponajviše stoga što mu je otac bio matematičar, a i djeci je, za rođendan i praznike, imao običaj prirediti lov na blago u kojem su morali rješavati zagonetke kako bi došli do poklona.
To objašnjava zašto su svi Brownovi romani napisani kao “lov na blago” koji se najčešće odvija u 24 sata (“Izgubljeni simbol” u 12 sati), kao i zašto svi uključuju i simbologiju i neku teoriju urote.
Na odmoru na Tahitiju 1993.
Brown je pročitao jedan od romana Sidneyja Sheldona i to ga je inspiriralo da postane pisac trilera (dotad se pokušavao baviti glazbom).
Počeo je s “Digitalnom tvrđavom” koju je objavio pet godina kasnije.
Dvije godine poslije objavljeni su “Anđeli i demoni”, a 2001.
godine “Točka prevare”.
U “Anđelima i demonima” prvi put se pojavljuje kao lik simbolog Robert Langdon koji će mu donijeti svjetsku slavu.
Prva tri romana nisu bila osobito uspješna; svaka je knjiga prodana u manje od 10 tisuća primjeraka.
“Da Vincijev kod” (2003) bio je taj koji je postao bestseler, što je onda poguralo i Brownove prijašnje knjige.
“Izgubljeni simbol”, treću knjigu u Langdonovom serijalu objavio je 2009.
godine, a “Inferno” ove.
U jednom intervju iz 2006.
godine, Brown je otkrio da ima ideja za još 12 knjiga o Robertu Langdonu.
Nažalost, sada s odmakom, mislim da se može reći kako uspjeh “Da Vincijeva koda” Dan Brown više duguje temi, nego svojoj sposobnosti da smisli i napiše napeti triler, a temu je, kao što svi znamo, “posudio”.
U travnju 2006.
tužili su ga Michael Baigent i Richard Leigh, tvrdeći da je Brown ukrao ideje iz njihove knjige “Sveta krv, sveti gral”, koju su napisali 1982.
godine, i iskoristio ih u svom romanu “Da Vincijev kod”.
U Baigentovoj, Leighovoj i knjizi Henryja Lincolna (treći autor) prvi put se, naime, iznosi teorija o tome kako su se Isus i Marija Magdalena vjenčali i dobili dijete čija se krvna linija nastavila do današnjih dana.
Sudac Peter Smith presudio je ipak u Brownovu korist, a Baigent i Leigh izgubili su i u parnici protiv Brownova nakladnika Random House, uz sudsko obrazloženje kako je njihovo djelo publicistika, a Brown piše fikciju.
E, sad: svakako da fikcija i publicistika nisu isto, ali “velika ideja” “Da Vincijeva koda” – a Brown u svakom romanu ima jednu veliku ideju i vrlo otvoreno je naziva velikom idejom na kojoj počiva njegov aktualni roman – apsolutno je identična onoj iz “Svete krvi, svetog grala” i bez sumnje je plagirana.
Sve ono što je Brown ispleo oko nje, njegovo je djelo, no bez “posuđene” velike ideje “Da Vincijev kod” nikad ne bi postao bestseler, a time niti njegovi drugi, mnogo lošiji romani.
Sve druge “velike ideje”, pokazalo se, za čitateljsku publiku nisu bile dovoljno velike (“Izgubljeni simbol” dobio je podvojene kritike, s tim da su one loše bile ubitačno loše), što se sada, nažalost po Browna, pokazuje i s “Infernom”.
“Inferno” jest postao trenutni bestseler u Americi, i tome se ne treba čuditi, jer Brown piše ono što prosjeku najviše paše - trilerske limunade uz koje se dobro opušta mozak i lako ih se probavi na plaži.
Među specifičnijom čitateljskom publikom, primjerice među pasioniranim čitateljima krimića i trilera, već ne prolazi tako dobro.
Dovoljno je pročitati komentare na knjigu na Goodreadsu.
Ono što mu se svakako mora priznati jest da je Brown pošten pisac koji dobro istražuje svoje teme: pedantan je, obrazovan, u romanima ideje objašnjava jednostavno i sve zagonetke imaju glavu i rep, a nijedna ne ostaje neriješena.
Nesumnjivo je inteligentan pisac, jer nitko neinteligentan ne bi bio u stanju napisati romane koji su se prodali u 200 milijuna primjeraka.
Zašto onda ipak “Inferno” ne funkcionira? Odnosno, zašto ne funkcionira meni?
Najprije, Brownova teorija urote u “Infernu” je nestvarna; uvjerljiva je otprilike kao i Ickeova teorija o tome da među nama, ljudima, žive gmazovi (a nije bog zna kako funkcionirala ni ona u “Anđelima i demonima”).
Današnji krimići i trileri više se ne baziraju toliko na moćnim i nevidljivim neprijateljima, nego su primarno -  intimne drame.
Čak i Stieg Larsson, koji ima moćne i velike neprijatelje u svojoj trilogiji, bazu priče zapravo polaže na intimnu dramu Lisbeth Salander.
Brown tako nešto ne može izvesti jer su mu likovi šuplji i plošni, pa sva dramatika počiva na uroti.
U tom smislu, Brown piše trilere koji su za današnje pojmove zastarjeli; pregazili su ga krimići skandinavskog vala u kojima je napetosti, nasilja i perverzija toliko da čitatelju lagano pucaju živci.
Kod Browna su, dalje, negativci toliko grandiozni u svojim mračnim namjerama da su zapravo karikaturalni, a time automatski gube i na opasnosti.
Treći su problem klišeji.
Dan Brown je iscijedio klišeje do maksimuma: žene su zgodne, ali imaju i tajanstvenu prošlost; Langdon je briljantan simbolog, ali živi povučenim životom, omotan u skupa odijela i mekane mokasinke; negativac je genijalan i lud s paklenim planom; radnja se odvija u Italiji gdje je sve prepuno umjetničkih djela nakrcanih simbolima; tajni agenti nose crno, opasni su i malo govore.
I tako dalje, i tako dalje.
Problemi s klišejima nije, naime, samo u tome što se, nekad originalne ideje, pretjeranim korištenjem potroše do te mjere da postanu iritantne.
Najveći problem s klišejima u literaturi je što ne posreduju – emocije.
A bez emocija nema poistovjećivanja s likovima, radnjom i idejama, pa vas sve to ostavlja nekako hladnim i ravnodušnim.
Španjolski znanstvenici su proveli istraživanje kojem je cilj bio utvrditi kako naš mozak reagira na nekoliko različitih tipova riječi.
Otkrili su da su neki tipični izrazi poput “težak dan” postali toliko uobičajeni da ih naš um registrira samo kao riječi i ništa više.
Drugim riječima, ako se doista imali težak dan, pa ga nazovete teškim danom, lako vam se može dogoditi da nitko ne reagira na vašu autentičnu nevolju od toga dana.
Ti su klišeji u govoru (i pisanju), kad su prvi put upotrijebljeni, sasvim sigurno budili emotivne reakcije, no otad smo ih toliko puta čuli i pročitali da smo postali neosjetljivi na njih.
Zato bi, zapravo, svako pisanje, a ne samo ono izvrsno, trebalo izbjegavati klišeje.
U kombinaciji karikaturalnih likova i mora klišeja, Brown, barem u meni, budi reakciju tipu “hajde, završi više”.
Što je, zapravo, šteta, jer se u “Infernu” bavi jednadžbom populacijske apokalipse i temom prenapučenosti Zemlje koja je doista ozbiljan problem.
U svakom slučaju, mnogo ozbiljniji i važniji od onoga iz “Da Vincijeva koda” - je li Isus doista umro na križu ili je ostao živ pa s Marijom Magdalenom imao djecu.
Dan Brown, nekoliko je puta rekao, izuzetno cijeni domišljatost i humor.
Ali k vragu, ni humor nema, jer su njegove knjige iz nekog razloga krajnje neduhovite.
U cijelom “Infernu”, a ima 463 stranice, našla sam tek jednu šalu i ona je, srećom, bila smiješna, onu o tome kako Palazzo Vecchio, građevina podignuta kao sjedište moći firentinske vlasti, posjetiteljima zapravo nameće zastrašujući niz od ukupno više od dvanaest izloženih penisa što dočekuju turiste.
“Inferno”, na žalost, sjajno funkcionira jedino kao turistički vodič, uostalom kao i svi Brownovi prijašnji romani iz serijala o Robertu Langdonu: “Anđeli i demoni” odigravali su se u Vatikanu, “Da Vincijev kod” u Parizu (još postoje turističke rute koje slijede mjesta iz “Da Vincijeva koda”!), “Izgubljeni simbol” u Washingtonu, a “Inferno” u Firenci.
Kad je Dan Brown u pitanju, za mene je to njegov krajnji domet.
Prebacio se on iz pakla u raj, makar ga i Vergilije vodio za ruku, mene više dobiti neće.



 
 
 
Doreen Virtue
Žudnja za hranom
Tanja Tolić
Svi smo proživjeli tu situaciju, i to ne jednom.
To je onaj trenutak kad naš želudac i glava odluče porazgovarati.
Pa želudac kaže: "Želim to jesti - smjesta!" A glava odgovara: "Ne, ne smiješ to jesti.
To deblja.
Moraš smršaviti.
Zaboravi na tu hranu." A želudac tužno zakruli pa ponovi: "Ali ja to želim!" I što se um više protivi, to trbuh više zavija.
I pobijedi.
Pa u pola noći trčite pojesti hamburger ili u jedno popodne, po povratku s posla, smlatite poveću tablu čokolade.
Svi mi, duboko u sebi, znamo da je ta glad rijetko kad - tjelesna.
Naša je glad - ne glad načelno, nego ona požudna, opsesivna glad za točno određenom vrstom hrane - najčešće želja da se odmah osjećamo bolje.
Kaže to dr.
Doreen Virtue u svojoj knjizi "Žudnja za hranom", u izdanju Planetopije, u kojoj objašnjava i zašto je, i na koje sve načine, naš apetit odraz naše tjelesne ili emocionalne gladi.
Naš je apetit, naime, u tom opsesivnom trenutku, poput životinje koja korača kavezom, kruži oko naših misli, planova i energije.
Zamišljamo tu hranu za kojom žudimo: kakav joj je okus, gdje je možemo kupiti, kako ćemo je pripremiti.
Zamišljamo i kako ćemo onda, nakon što je pojedemo, te kalorije i grame masnoće "poništiti" - možda preskakanjem doručka ili mahnitim vježbanjem.
Za početak, što je izvrsno za knjigu koja se bavi problemom pretilosti - jer višak kilograma često sa sobom nosi i višak srama - u njoj nema nikakve osude: ako žudite za nekom hranom ili se prejedate, to ne znači da s vama nešto nije u redu, kaže dr.
Doreen Virtue, nego da vaš organizam pokušava ostati u - ravnoteži.
Ta je ideja, u poplavi priručnika koji tvrde da se prejedamo i da ne možemo smršavjeti samo zato što to nismo dovoljno čvrsto odlučili ili smo slabi karakterom, svojevrstan revolucionaran preokret.
Jer, dr.
Virtue kaže da naše tijelo zapravo traži nešto što mu fali, odnosno da naše biće hranom pokušava kompenzirati ono što mu kronično nedostaje.
Taj proces održavanje ugodne, zdrave ravnoteže u tijelu i umu naziva se homeostaza.
Potreba za održavanjem homeostaze upozorava nas da odjenemo jaknu kad je hladno, pijemo kad smo žedni ili spavamo kad smo umorni.
I da jedemo kad smo, primjerice, prazni.
Svaka prehrambena žudnja, pojašnjava dr.
Virtue, koja je radila kao klinička terapeutkinja za poremećaje prehrane i proslavila se knjigom "Gubiti kilograme boli" (Losing Your Pounds of Pain), odgovara određenoj osobnosti i emocionalnoj teškoći.
Slijedom toga, i održavanje manje tjelesne težine ne ovisi zapravo o tome kolika nam je snaga volje i je li dijeta kojom se izgladnjujemo dovoljno dobra, nego ovisi o tome jesmo li sposobni održati - unutarnji mir.
Apetit je, naime, nalik upravljačkoj ploči zrakoplova.
Signalizira nam da ponestaje duhovnog i emocionalnog goriva, pa je glad zapravo crveno svjetlo koje žmirka upozoravajući: "Potrebno nam je više unutarnjeg mira!" A suvišna težina često služi kao štit od zamišljenih opasnosti i oskudice.
Žudnja za nekom vrstom hranom u osnovi za pojavljuje iz dva razloga - zbog želje da se emocionalno bolje osjećamo ili radi promjene razine energije.
Naime, naše tijelo ponekad opsesivno žudi za određenom hranom naprosto zato što mu nedostaju neke hranjive tvari.
Ta se žudnja naziva tjelesnom, a ne emocionalnom, no i takve žudnje često upućuju da je nastala neravnoteža u našem životu, da nas je, primjerice, stres do te mjere iscrpio da je lišio naše tijelo energije i hranjivih tvari i probudio prehrambene žudnje.
Svaka hrana za kojom osjećamo potrebu, objašnjava dalje,  doista posjeduje svojstvo promjene raspoloženja ili razine energije.
A da tijelo doista odgovara i na naše emocionalne potrebe, dokazuje između ostaloga sljedeće (a svatko od nas je osjetio barem jednu od ovih senzacija): kad se zaljubimo, u trbuhu osjećamo "leptiriće" uzbuđenja; u stanju tjeskobe ili strah osjetili smo grčeve u želucu; dok smo bili napeti, patili smo od mučnine ili nas je bolio želudac; osjetili smo glad jer smo bili usamljeni ili pod stresom ili nam je bilo dosadno; bilo nam je mučno od brige; netko nas je "kljukao" lažima; nismo mogli "probaviti" ili "progutati" određenu neugodnu situaciju; bilo smo "gladni" ljubavi, bili smo "siti" nekoga.
Emocije, da parafraziramo onu staru poslovicu, doista često idu kroz naš želudac.
Zvuči banalno, ali - kad ne bismo neprestano bili gladni (nečega), ne bismo niti imali problema s tjelesnom težinom.
Oni koji su barem jednom bili na dijeti, znaju koliko je taj proces mučan, jer iako se kontroliraju, često na silu, i dalje osjećaju glad.
Doktorica Doreen Virtue tvrdi da je jedan od ključnih koraka u borbi protiv prekomjernih kilograma utvrditi za početak čega smo točno - gladni.
Kad nađemo odgovor na to pitanje, umjesto da nam ona kutija keksa zapovijedi da je pojedemo, moći ćemo pojesti samo jedan ili dva, ili uopće ne potamaniti te kekse.
Ako vam se ova priča o povezanosti emocija i hrane čini nategnutom, evo dokaza.
Kanadski sveučilišni profesor dr.
Bernard Lyman svojedobno je proveo pokus među 200 ispitanika: zamolio ih je da zamisle doživljaj 22 različite emocije, uključujući gnjev, dosadu, depresiju, usamljenost i radost.
A onda ih je, dok su to zamišljali, pitao što bi htjeli jesti.
Rezultati su bili statistički značajni - drugim riječima, smisleniji no što bi se moglo očekivati od slučajnosti.
Sklonost određenoj hrani dosljedno je odgovarala pojedinim emocijama.
Na temelju znanstvenih, i vlastitih istraživanja kroz praksu s pacijentima, dr.
Virtue je došla do zanimljivih zaključaka: najviše se žudi za sljedećih deset kategorija hrane - čokoladom, potom mliječnim proizvodima, orašastim plodovima i grickalicama, tekućinom (u to se ubraja i alkohol), masnom hranom, ljutom ili jako začinjenom hranom, kruhom i škrobnom hranom, keksima, kolačima i pitama, slatkišima te voćem, povrćem i salatama.

U trećem poglavlju Doreen Virtue detaljno analizira naše prehrambene žudnje - tako, primjerice, žudnja za čokoladom zapravo "prikriva" žudnju za ljubavlju, ali i otkriva da se ta žudnja relativno lako može umiriti već samim mirisom kave.
Utaživanjem žudnje za mliječnim proizvodima borimo se protiv tjeskobe, dok glad za slanim grickalicama odaje stres, gnjev i potištenost.
Oni koji opsesivno vole pikantnu hranu, najčešće podsvjesno žude za uzbuđenjem, dok oni koji žude za tekućinom - sokovima, kavom i alkoholom (u malim količinama) - najčešće imaju problema s održavanjem razine energije, koja je malo u uzlaznoj, a malo u silaznoj putanji.
Orašati plodovi odaju žudnju za zabavom, dok kruh, riža i tjestenina donose ugodu i umirivanje.
Keksi, kolači i pite, kad ih jedemo opsesivno, odaju našu želju za zagrljajima, užitkom i umirenjem, a žudnja za slatkišima otkriva poriv za okrepom, nagradom i zabavom.
Masna hrana u nama popunjava prazninu koju osjećamo.
Prehrambene se žudnje, navodi se u knjizi, kod nekih ljudi ne mijenjaju.
Oni, primjerice, uvijek žele sladoled.
Drugi prolaze "prehrambene faze" pa jedan tjedan žude za maslacem, sljedeći tjedan za sirom, a potom za čokoladom.
Nijedna od tih situacija nije slučajna.
"Ako emocionalni problem ostane neriješen, i prehrambena žudnja ostaje nepromijenjena.
Ako se vaša emocionalna situacija promijeni, promijenit će se i vaša prehrambena žudnja.
Jedina paralela između neprestanih i promjenjivih prehrambenih žudnja je sljedeća: određena emocionalna teškoća vapi za našom pozornošću", piše autorica u knjizi.
A pod pojmom "emocionalna teškoća" Doreen Virtue ne podrazumijeva samo dubok psihološki problem koji iziskuje terapiju.
Prehrambene žudnje, naime, često proizlaze iz nezadovoljenih osnovnih potreba za zabavom, uzbuđenjem ili ljubavlju - pitanjima koja bi većina ljudi smatrala "normalnim" problemima koje mogu sami riješiti.
Umjesto da suzbijamo svoj opsesivni apetit, Doreen Virtue savjetuje da ga - iscijelimo.
Kako? Evo kratkog odgovora, a za dulji preporučujem da pročitate knjigu.
U temelju emocionalnog prejedanja nalaze se, otkrila je Doreen Virtue, četiri emocije - strah, gnjev, napetost i stid (skraćeno: SGNS).
Strah je korijenska emocija, a gnjev, napetost i stid nastavci su straha.
Gnjev osjećamo, objašnjava autorica, jer strahujemo da ćemo izgubiti ljubav u obliku nečega ili nekoga vrijednoga.
Napetost osjećamo zato što se bojimo vjerovati ili zato što smo odlutali sa svojega puta.
Stid osjećamo jer strahujemo da smo manjkavi.
Oni koji se prejedaju, najčešće su, na nekoj razini, zatočeni u jednoj od ovih emocija i, još zeznutije, tu emociju negiraju.
A kad se neka emocija negira, ona samo postaje - jača.
Potisnuti osjećaji ne moraju se, naravno, manifestirati samo kao prejedanje; često su oni "krivci" u pozadini tjelesne boli ili bolesti, depresije, tjeskobe, fobije ili poremećaja spavanja.
Temeljna ideja izlječenja apetita je sljedeća - koliko god emocija koja vas izgladnjuje bila neugodna, suočite se s njom! Pritom se Doreen Virtue služi detektivskom metodom u svom terapeutskom radu: kad joj na seansu dođe netko tko se prejeda, najprije otkrivaju za kojom hranom osoba posebno žudi, a potom je povezuju i s temeljnom emocijom.
A onda slijedi suočavanje.
Većina ljudi ne priznaje te potisnute emocije iz inercije i straha; strah pred odgovornošću za vlastiti život i promjene koja bi trebala uslijediti.
Često se, naime, neopravdano bojimo da bi promjena mogla pogoršati, a ne poboljšati našu situaciju.
U knjizi se, što je jako praktično, nalazi upitnik koji čitatelju pomaže da utvrdi koja je vrsta emocionalnog jedača te se na osnovu toga može "svrstati" u one koji se prejedaju, one koji konzumiraju hranu zbog lošeg raspoloženja, oni koji jedu zbog samopoštovanja, zbog stresa i one koji nekontrolirano konzumiraju hranu.
Pored toga, na kraju knjige nalazi se i praktična tablica žudnji u kojoj su vrste hrane detaljno navedene i pojašnjene, uz mali kuriozitet: budući da je Doreen Virtue Amerikanka, većina hrane u toj tablici je američka, nezdrava hrana, tako da ćete se iznenaditi - čak i ako imate problema s viškom kilograma - koliko zdravo zapravo jedete!   



 
 
Iva Ušćumlić
Duhovi
Tanja Tolić
- Ana? Hodala sam po travi.
- I ja sam.
- Jučer.
- I ja sam.
- Misliš li da ćemo umrijeti?
- Ne znam.
- I dirala sam je.
- Ja sam legla na nju.
- Misliš li da ćemo umrijeti?
(…)
- Mama kaže da umreš ako takneš tu radijaciju.
- Ali ne umreš zapravo, samo spavaš.
- Da.
Spavaš.
Travanj je 1986.
godine, u Zagrebu, na Vrbiku.
Na televiziji su upravo objavili da je eksplodirala nuklearna elektrana u Černobilu (gdje je taj jebeni Černobil uopće, misli jedan od junaka), i dok otrovni oblak, kojeg nitko zapravo ne vidi, putuje prema zapadu i tadašnjoj Jugi, u par stotina kvadratnih metara, u jednom zagrebačkom kvartu u kojem živi radnička klasa, drugovi i drugarice i njihova djeca pioniri i omladinci, odvija se jedan sasvim privatan, a opet kolektivan užas.
Na tijelo jedne djevojčice slijevaju se potoci batina, jedna starica ne može podnijeti besmislenu smrt od prije mnogo godina, jedna majka, koju je tukla njezina majka, sada ubija boga u vlastitom djetetu, druga će prevariti supruga, a on nabijati šakama po vratima, treća će prevariti jer je bila prevarena, četvrta će čekati i čekati, ali neće dočekati povratak supruga iz daleke Rusije, a u svemu tome će biti toliko nasilja, zanemarivanja, silovanja i batinjanja da se onaj oblak, koji putuje iz Černobila, zapravo počinje činiti kao dobrodošao predah.
“Duhovi” (EKOmobilis, 2013.), roman prvijenac Ive Ušćumlić Gretić, koja je većinu dosadašnjeg života provela radeći kao novinarka, memoari su jedne zagrebačke mikrozajednice; izmišljeni, ali istodobno, po opisima nasilja i ravnodušnosti, toliko realni da su se mogli dogoditi bilo gdje.
Tu mikroklimu naselja, splet ulica, đavolji trokut susjedstva, nastanjuju gotovo arhetipski likovi, tipovi osobnosti kakve smo svi mi, djeca osamdesetih, koji smo odrastali u socijalističkim limenkama, poznavali: svatko je imao lokalnog pijanca ili pijance koji su se okupljali u šugavoj birtiji, svatko je imao barem jednog kvartovskog nasilnika zbog kojeg je milicija dolazila u ponoć i potom ga, ako je bilo sreće, odvozila u škriputovom liftu, jato starica koje su nas promatrale s balkona dok bismo razbijali koljena padajući na asfaltu ili derali laktove penjući se na drveće, lokalnu radio milevu, neku babetinu s hladnom trajnom koja je uvijek znala sve što se događa prije nego se zapravo i stiglo dogoditi…

Osamdesetih, iako je svatko u gradu živio u svom stanu, a ne, kao na selu s kojeg su pobjegli, u zajedničkom kućanstvu, svi su zapravo znali sve o svima, zahvaljujući zidovima od papira i balkanskom temperamentu.
Upravo je zato nasilje koje se odvija u “Duhovima” još šokantnije -  jer iako djeca plaču, vrata lupaju, bivši muževi bude cijelu zgradu urlajući u ponoć… nitko ne čini ama baš ništa.
Ravnodušnost susjeda je šokantna, u nekim trenucima šokantnija od samog nasilja.
Na ovom mjestu moram dati upozorenje: nasilje o kojem piše Iva Ušćumlić Gretić nije svakodnevno, sitno nasilje riječi, grubih prepirki, slanja “u kurac” i “u pičku materinu i ti i djeca i ovakav život”; ovo je nasilje tvrdo i teško, poput šake u želudac ili šake u glavu.
Nasilje u kojem ima silovanja u braku, pedofilije, batinjanja djeca do toga da se upišaju od straha.
Čini mi se fer upozoriti čitatelja iz dva razloga: ovo je težak roman i sigurno neće biti za svakoga, i ovo je, još više,  veličanstven roman, no da biste pojmili veličanstvenost, najprije morate osjetiti dubinu povreda koju proživljavaju autoričini likovi.
Morate se i sami osjetiti udarenima, poniženima, silovanima, upišanima od straha.
Način na koji je uspjela čitatelja poistovjetiti s likovima koji nose radnju, u sebi nema ništa početnički, niti amaterski - ovaj je roman ispisan u maniri toliko sjajnoj, kao da nije prvijenac, nego treći, peti roman, napisan u zreloj dobi, nakon mnogo, mnogo riječi u prstima.
Izvrstan je na nekoliko razina.
Najprije, tu je stil pisanja, poznat onima koji su čitali Ivine zapise na blogu; ima taj bogomdan i rijedak talent da vas saplete u svoje riječi, sintaksu i ritam kao u melodiju pjesme, pa je naprosto, na bazičnoj razini, užitak čitati nekoga tko je takav stilist (skužit ćete to po tome koliko neke riječi voli - poput brečanja, oblaka, prašine koja se podiže i spušta, i kako ih svaki put koristi na nov način i u novome kontekstu).
Potom je tu činjenica da niti jedna riječ nije viška, nema nijedne početničke greške, koja bi bila logična za nekoga tko piše prvi roman.
Iva piše kao da je ispala iz neke nebeske radionice koja, jednom u nekoliko godina, a možda i desetljeća, izbacuje gotov proizvod.
Potom je tu snažna, načelna, melankolična atmosfera romana koja vas stisne u zagrljaj na početku i ne pušta do zadnje točke; pa atmosfera 80-ih koju je sjajno uhvatila i opisala u par, brzih preciznih poteza, a koji, opet, ne ostavljaju dojam skice, nego slike napunjene bojama, dubinom, perspektivom, kompozicijom.
Ako i niste odrastali u osamdesetima, ne samo da ćete shvatiti što je značilo odrastati tada, nego ćete imati i osjećaj da ste upravo tada prestajali biti dijete.
Komični su momenti socijalizma, te vojske drugova i drugarica, u kojoj nuklearna obitelj svejedno funkcionira klasično patrijarhalno, bez obzira na podneblje, društveni ili politički sistem - tu su te djevojčice koje robuju svojim majkama, i majke koje robuju svojim muževima.
I tu je majka koja gurne vlastito dijete u ruke zlostavljača, a da nije ni svjesna što čini.
To je, možda, najjači adut romana: ne samo da razumijete kako se osjeća žrtva, nego razumijete i gotovo sve zlostavljače, osim jednoga.
Jasna vam je ta generacijska potka koja jedno nevino dijete, od malih nogu, priprema da se za svoju slobodu i mir bori šakama i uvredama; jasno vam je kako je moguće da se pojedinac od osobe koja dobiva batine pretvori u onu koja batinja.
Jasno vam je i kako se dogodi zanemarivanje - tako da odrasla, umorna osoba samo žudi za trenutkom predaha; od slabo plaćenog posla, od lošeg braka, od djeteta o kojem mora brinuti i kad je umorna, i slaba, i na robu raspada… Put do pakla doista jest, ponekad, popločan dobrim namjerama.


Naši su roditelji, i njihovi roditelji prije njih, i njihovi, i njihovi… doista živjeli u nekom drugom svijetu.
Izdići se iz tog kruga zanemarivanja i zlostavljanja, koje je dugo bilo i obiteljski i društveno institucionalizirano i prešutno odobravano kao odgojna metoda; tog zlostavljanja koje je posljedica na desetke ruku koje su šamarale svoju djecu, iznimno je životno postignuće.
Jednoj osobi u romanu to će uspjeti, prekinut će krug nasilja.
U atmosferi gdje je nasilje toliko kondenzirano, kao u par ulica u kojima se odvija radnja “Duhova”, taj se otpor - sažet u riječi “iskreno, mama, o odgoju pojma nemaš” - čini kao revolucija.
Tako je, uostalom, doista i počela revolucija na prijelazu generacija u 20.
stoljeću, u kojem smo mi još dobivali batine, ali naša djeca, djeca 21.
stoljeća, nikad neće.
Dopustite mi sad jednu privatnu digresiju, jer ona će objasniti strast s kojom je pisan ovaj roman.
Ivu poznajem, prijateljice smo petnaestak godina.
Krajem 90-ih bile smo i cimerice.
Jednog smo proljeća pobjegle od naših “socijalističkih” obitelji u slobodu, u stan koji smo unajmile na Malešnici.
Nije to baš dobro prošlo - bilo je mnogo kiselih lica, nategnutih usta, povrijeđenih osjećaja.
Mi smo bile ekstatične, onako kako može biti samo netko u ranim dvadesetima tko se upravo riješio roditeljske stege.
Nismo baš imale puno para, a i ono što smo imale stukle bi na glazbu i knjige.
Mislim da su u tim godinama Deutsche Grammophon, Decca i EMI Classics, a bogami i odjel strane knjige u Algoritmu, živjeli samo od nas dvije ili smo barem značajno doprinjele njihovim prihodima.
Jedna drugoj smo tada bile i mama i kćer, i najbolja frendica, i brat, i sestra, i tata, i nekad doktor za glavu.
Sjećam se da sam kupila najružniju muzičku liniju na svijetu, samo zato što je svjetlucala u mraku kao disko kugla.
Ali njoj se sviđala.
Dane i noći smo provodile u razgovorima, debatama, nadmetanjima, polemikama; ljeti sjedeći na balkonu, pušeći i pijući, nogu podignutih na ogradu, pogleda uprtih u zvijezde.
Jednom je, sjećam se, spasila mače, donijela ga je, mislim, usred noći, iz parka iza zgrade.
Samo je radar u njezinoj glavi mogao uloviti to sitno mijakunje.
Zadnju lovu smo potrošile na infuzije - na malom crnom tijelu iskočili su mjehuri puni tekućine.
Nije dugo preživjelo.
Ona je bila ta koja ga je zamotala u neku tkaninu, pospremila u kartonsku kutiju i odnijela nekamo.
Ja sam se negdje skrivala, ljuta što sam prisustvovala smrti.
Ona je ostala do kraja, znala je što treba učiniti.
Nije, naravno, sve bilo cvijeće, jer naša je kuhinja - u kojoj je bila linija, i u kojoj me ubijala Wagnerovim operama (zahvaljujem bogu što tad nije slušala Dylana, ili me možda samo štedjela...) - bila ne samo mjesto ispunjeno zvjezdanom prašinom, nego i demonima i duhovima.
Barem jednom, sigurno, maštala sam o tome da je pogodim tanjurom u glavu.
Ne znam na koji je način ona mene planirala ubiti.
Ali bilo je to sjajno vrijeme - naš  je stan često bio kao stanica Hitne pomoći, ali još češće i najbolje mjesto za tulum u gradu.
Sjećam se njezinog smijeha, još se tako smije - u jednom trenutku zabaci glavu i prospe na ljude oko sebe melodijske linije radosti.

I sanjale smo velike snove.
Mislim da smo obje čitale Vikrama Setha, “Equal Music”, kad se rodila ta ideja o fugi, zapravo ideja o tome da, i jedna i druga, napišemo i roman o glazbi i njime, naravno, osvojimo Bookera (o, ambicioznosti, ime ti je Iva i Tanja).
Paolo Isotta, jedan od najznačajnijih talijanskih glazbenih kritičara,  u Corriere della Sera napisao je tada da niti jedan europski pisac nikad nije pokazao takvo poznavanje europske klasične glazbe, niti je ijedan europski roman prije uspio tako precizno prikazati psihologiju, tehničke sposobnosti, pa čak i ljudski potencijal onih koji se bave glazbom kao profesijom.
Seth je pisao o glazbi kao nitko nikad prije, činilo nam se, a mi smo voljele glazbu i riječi i romane od kojih poslije nisi mogao spavati.
Kao da smo, uostalom, uopće spavale tih godina...

Pišem ovaj dio kao posvetu dvjema dvadesetogodišnjakinjama koje su sanjale velike snove i zaklele se jedna drugoj da će ih ostvariti, i pišem ovo stoga što je Iva, moja Iva, uspjela u svojem kompliciranom naumu - “Duhovi” su roman o nasilju i ravnodušju, ali “Duhovi” su i roman napisan u strukturi fuge, najsavršenijeg polifonog glazbenog oblika (ne znam da li bih je prepoznala čitajući, vjerojatno ne bih, ali, eto, sad to znam, jer je ona bila nestrpljiva prije nego sam krenula s čitanjem, pa se odmah izlajala).
Fuga, kako joj i samo ime kaže, glazbeni je oblik koji nestaje, gubi se, a bazira se na potpunoj melodijskoj  ravnopravnosti svih dionica, odnosno kontrapunktu.
Sastoji se, načelno, od tri dijela, iako ima odstupanja - ekspozicije, provedbe i rekapitulacije koja može, a i ne mora završiti codom, u kojoj se ponavlja osnovna fugine teme.
Prevedeno u roman, “Duhovi” se otvaraju kratkom  glavnom temom, na koju se potom nastavljaju drugi glasovi, njih još tri (nakon što prvi završi temu, drugi je ponavlja u ponešto različitom tonalitetu, a isto slijede i ostali - u ovom slučaju tema je nasilje).
Kad se svi glasovi izredaju, završena je ekspozicija.
Potom često slijedi epizoda, odnosno prijelazni pasaž koji povezuje priču (u ovom slučaju je to poštar koji obilazi sve likove - stanare naselja) i koji je izrastao iz prije viđenog materijala; a potom se čuju novi glasovi na istu temu, u različitom ključu, njih još troje; sveukupno čak osam.
Potom dolazi stretto - zbijeni dio u kojem se teme istodobno sukobljuju i isprepliću; to je deveto poglavlje u kojem naši junaci doznaju za Černobilsku katastrofu, a autorica u frenetičnom ritmu izmjenjuje njihove reakcije.
I onda se prebacujemo u završni dio, u današnje doba, u jesen 2012., u codu, u kojem se glazba vraća na početnu poziciju.
U tom smislu, fuga je kao glazbeni oblik više kompozicija, nego čvrsta struktura, no paradoks i ljepota Ivina romana je u tome što je slijedeći fugu, glas koji bježi, stvorila čvrstu kompoziciju.
Sjajno!
Fuga, međutim, znači još nešto.
Fuga je i psihički poremećaj u kojem se osoba više ne sjeća svoje prošlosti, iako zadržava u svijesti stečena znanja i vještine, pa stvara svoj novi identitet i život u novoj sredini.
Fuga je najčešće posljedica velike psihičke traume zbog koje oboljeli odbacuje realnost vlastitog ja.
Mnogo likova u ovoj knjizi odbacuje realnost, zbog užasa stvarnosti ili užasa prošlosti.
No fuga, dopuštam si sasvim novo tumačenje pojma, omogućuje i bijeg u novi život, u kojem se demoni prošlosti ne zaboravljaju, ali samo kao upozorenje i podsjetnik da je moguće živjeti novi život.
Da je moguće izabrati bolji život.
Da nas grijesi očeva (i majki) ipak ne moraju određivati.

“Duhovi” su, u osnovi, potresna priča o tome kako je jednoj djevojci - puklo srce, i kako je druga, njezina prijateljica, zbog toga i još nekih razloga, odlučila da njeno neće pući.
Nadam se da će ovaj roman ući u konkurenciju za najbolji roman godine.
Jer ako ne uđe, to će biti kao da ništa i nismo pročitali, kao da ništa i nismo naučili, i kao da ništa i nismo pobijedili.


 

 
 
Wisława Szymborska
Radost pisanja
Lidija Deduš
Promatrati svijet kroz prozaične oči prilično je težak zadatak, uzme li se u obzir njegova složenost i brojnost zagonetnosti koje vrebaju iza svakog ugla.
No, promišljati svijet kroz poetske oči još je teži, s obzirom da poezija dodatno nameće formu čije kalupe ne može slijediti baš svatko.
Stoga je možda baš to razlog što se ova uzvišena literarna forma vrlo često nalazi zapostavljenom kada je u pitanju promocija književnosti jer, kao što maratonac zna da je, u odnosu na druge ljude, jedinstven u svojoj izdržljivosti, tako pjesnik zna da će, dobrim sluhom i sposobnošću izričaja u unaprijed zadanim okvirima, postići nešto za što mnogi nemaju talenta.

A kad se spoje dvije, naizgled nespojive, kategorije - vještina naracije u pjesničkoj formi, rezultat može u najmanju ruku zaplijeniti pozornost, a u najbolju - ostaviti bez daha.
Takvu “bezdašnu“ ostavila me ova zbirka poezije Wisławe  Szymborske, dobitnice Nobelove nagrade za književnost koja, lirski ispisujući talent vrlo lucidne i pronicljive sudionice svijeta u kojem živi, intro- i ekstrospektivno uspijeva proniknuti u svakodnevna pitanja na koja smo, u najvećem broju slučajeva, sami lijeni potražiti odgovor.
Promišljanje života Wisławe Szymborske u najmanju ruku je - jednostavno.
Teme kojima se bavi u spektru životnih okolnosti variraju od tamnih, poput smrti i snova, psihe koja umnogome određuje njezino područje bavljenja životom, do svijetlih i laganih, poput motiva u kojima istražuje uzroke i posljedice pojedinih emocija, razloge ljubavi i njezinog mjesta u sudbini pojedinca.
No, poezija Wislawe Szymborske ne ograničava se samo na emociju.
Njezine su pjesme upućene svakome tko životu umije postavljati pitanja, prije svega pokušaj dohvaćanja odgovora o jednostavnim stvarima koje određuju svakodnevne postupke pojedinca, koje najčešće uzimamo zdravo za gotovo te kročimo kroz život ne osvrćući se na sitnice koje nas, u konačnici, najviše određuju.
“Radost pisanja“ je zbirka koja, širinom tematike i dubinom promišljanja, obuhvaća veliki broj životnih pojava te sustavno pokušava dati odgovore na multiaplikativno pitanje koje je životu i svijetu barem jednom u svojem vijeku postavio svatko od nas - “zašto“.
Njezino “zato“ duboko je i temeljito.
Ne ostavlja prostor za dodatna pitanja jer se, iako pisano iz subjektivne perspektive, vrlo vješto može primijeniti na svakoga od nas.
Pritom čitatelju pruža mogućnost poistovjećivanja s problematikom koju obrađuje u pojedinoj pjesmi, ali stilom i načinom razmišljanja potiče ga da vlastitim snagama pokuša dati odgovore na ona pitanja koja život, ponekad, čine vrlo bolnim.
Nudeći objašnjenje oportunitetnog troška, vrijednosti najbolje propuštene prilike, tumači čitatelju da je put kojim je odabrao kročiti najbolji mogući te da, u mirijadi izbora koji mu stoje na raspolaganju, uvijek postoji mogućnost “drugačijeg“, ali, biran intuitivno, taj će put rijetko biti i “bolji“.
S druge strane, opisujući situacije u kojima se svaki pojedinac našao barem jednom u životu, daje utjehu kako usamljenost nije isključiva kategorija, nego veže množinu koju označava svačija sudbina.
Problemi su univerzalni, unatoč tome što ih svatko od nas doživljava vrlo subjektivno i proživljava vrlo duboko, dramatično.
No, kroz poeziju dobiti utjehu kako nismo sami velika je nagrada onome tko joj pristupi s nefilozofskog stajališta i, čitanjem, shvati kako je svaki životni izazov samo dodatna cigla u gradnji novog, boljeg sebe.
Szymborska posjeduje izuzetnu snagu uvjeravanja, pristupajući životu iz sasvim drugog kuta, prikazujući ga onakvim kakav on uistinu jest - bez sjajnih omota i šarenih vrpca.
Vrlo realna i istovremeno izuzetno emotivna, stabilna u stavovima, ali volatilna u pružanju izbora na tumačenje, ova se pjesnikinja uvlači duboko pod kožu i doživotno mijenja poglede na poeziju.
A njezina snaga još dodatno leži u tome što će doživotno promijeniti i poglede na život.
 
 
Semezdin Mehmedinović
Autoportret s torbom
Ilina Cenov
Svako malo u moj literarni život ušulja se neki izniman pisac i njegovo isto tako iznimno djelo, koje me obori s nogu.
To je svojedobno bio neponovljivi Meša Selimović i njegov “Derviš i smrt“ (koji je na sramotu sastavljača lektire izbačen iz iste, jer kako je umrla Jugoslavija, tako su i neka besmrtna djela, nažalost, isto tako umrla u našoj lektiri), sjajni Michael Ondaatje i njegov “Divisadero“, Andreï Makine i njegova “Francuska oporuka“ i još poneki...
U tu, meni posebnu kategoriju, svakako spada i bosanski pisac i pjesnik s američkom adresom, Semezdin Mehmedinović.
Na njegovo djelo “Ruski kompjuter“ naišla sam (kako to najčešće biva) sasvim slučajno i osupnula me činjenica da takav autor postoji, a ja za njega do tada još nisam znala.
Nimalo slučajno namjerila sam se na njegovu najnoviju knjigu “Autoportret s torbom“.
Prvo čitanje, potpuno oduševljenje.
Drugo čitanje...
Može li se biti više oduševljen?
Zasigurno smo svi mi barem jednom u životu upotrijebili onu narodnu “u svakom zlu nešto dobra“.
E pa, ta sintagma kao da je osmišljena za Semezdina Mehmedinovića i njegova djela.
Naime, sjajni “Ruski kompjuter“ je nastao iz proživljenog (i srećom preživljenog) velikog zla - okupacije Sarajeva.
Upravo tako i “Autoportret s torbom“ nastaje iz iskustva preživljenog srčanog udara pisca.
Kako pisac sam priznaje, iskustvo (blizine) smrti ga je u potpunosti psihološki izmijenilo, jer “nakon što izmakneš smrti, odjednom ti svijet postane zanimljivo mjesto“.
Prva kratka crtica u ovoj knjizi zapravo je pjesma naslovljena kao “Kozmički infarkt“ u kojoj autor kaže:
“...Godinama ne sanjam.
Otkako sam došao u Ameriku: ne sanjam.
Ali nakon srčanog udara
Opet sam počeo pamtiti snove
Mene je infarkt povezao s kozmosom.“
Potaknut i nepobitnom činjenicom da je u životu “toliko dana iz kojih se ništa ne sjećamo“, Mehmedinović odlučuje zapisivati različite događaje iz svoje svakodnevice.
Bilješke je uglavnom pisao u metrou, na putu do posla i natrag, u periodu koji on naziva “jedino vrijeme za pisanje“.
I što je to „vrijeme za pisanje“ iznjedrilo? Žanrovski teško odredivu knjigu, prepunu prekrasnih, poetičnih rečenica o tom čudu, koje se jednostavno zove Život.
Ali treba li uopće biti sitničav i strogo i točno kategorizirati čistu emociju, koju nam je pisac ponudio na stranicama ove izuzetne knjige?
“Autoportret s torbom“ je knjiga, koja se sastoji od kratih zapažanja iz Mehmedinovićeva života.
On piše i o svojim snovima, o ljudima koje susreće i o ljudima koje je nekoć poznavao, u nekom svom prethodnom životu, prije rata u Sarajevu.
Piše nam o piscima i njihovim knjigama, o filmovima, o kavi u Starbucksu, o svojim selidbama po raznim stanovima (“...većina ljudi bira novo mjesto kao adresu koja im život čini podnošljivijim“), o uličnom sviraču bez sluha, plavoj fotelji, svojim prijateljima rasutima po svijetu, Davidu Lynchu, Hitchcocku, Messiju, svome sinu, svojoj supruzi...
Zapravo, pisac iskreno progovara o naoko običnim i svakodnevnim situacijama, koje uglavnom u svojim životnim “utrkama“ ni ne primjećujemo.
A kad jednom podignemo pogled prema njima, shvatimo koliko su zapravo već doživljene, a svaki puta opet beskrajno nove i čudesne.
Primjerice, lik američkog majstora koji popravlja lift, podsjeća ga na, u ratu tragično stradalog, sarajevskog pisca Karima Zainovića, pa kaže da se podsjetio na to “kako ga se u vremenu sjećam“...
O svima nama sasvim običnim naočalama za čitanje piše: “Naočale za čitanje pomažu mi da se odbranim od samoće.
To je zbog toga što se s rijetkim prijateljima srećem u tekstovima.
Ja živim ovdje, a oni žive u drugim zemljama, i na drugim kontinentima.“
Posebno toplo i s neskrivenom ljubavlju piše o sinu i supruzi.
Baš kao što je davno Meša ustvrdio da je ljubav “jedina stvar na svijetu koju ne treba objašnjavati ni tražiti joj razlog“, tako i Mehmedinović ne objašnjava zašto voli suprugu, ne traži razloge toj trideset godina dugoj vezi.
On o supruzi piše iskreno i toplo, s iznimnim osjećajem za detalje.
“Od onog što smo bili prije trideset godina, jedva da je išta preostalo.
Ali, danas sam volio ovo što smo sada.
Od dnevnih rituala samo je jedan preživio.
Upravo sam to shvatio, gledajući kako skidaš lak za nokte.
Nakon što se nakratko dvoumila oko boje, izabrala je bočicu, i sada na nokte pažljivo nanosi novi lak.
To je ritual na kraju dana.
Više od trideset godina se ponavlja: miris laka za nokte kao uvod u san.
Aceton.
Miris ovog svijeta.“ Autor opravdava činjenicu da u životu možda nije napisao onoliko redaka, koliko bi se to očekivalo od pisca njegovog kalibra riječima: “I možda sam pisao malo, ali sam zato puno volio.
Valjda je voljeti bilo važnije“.
Pa tko bi mu zamjerio?
Ono što daje dodatni šarm ovoj neobičnoj knjizi jesu i ilustracije, koje prate gotovo svaku crticu.
Nakon pretrpljenog infarkta, Mehmedinović je ponovno, nakon djetinjstva, počeo crtati.
“U pitanju je obični, mali san iz najranijeg djetinjstva, potisnut na rub zaborava.
Jedan od mnogih malih snova od kojih sam u međuvremenu bio odustao.
Nakon infarkta, odlučio sam da istjerujem svoje male snove.
To je sve.
Sada sam dijete koje crta.“ Vrlo precizni crteži, koji često djeluju nedovršeno, još su jedan od talenata ovog iznimnog pisca i bez njih ova knjiga nikako ne bi bila potpuna.
“Autoportret s torbom“ je knjiga u kojoj nema uzbuđenja.
Mehmedinović ne piše o nepobjedivim tajnim agentima, rješavanju složenih zločina ili o kompliciranim ljubavnim pričama.
Ova je knjiga koncentrat Života, život jednog čovjeka, poput vas ili mene.
Čovjeka koji se nije bojao, niti libio otvoriti svoju dušu, izliti je na presavijeni papir A4 formata, dok se vozio u pretrpanom metrou.
I zaista, sam se život rijetko sastoji od velikih tektonskih promjena.
Njih je u životu svega nekoliko.
Život nam se i sastoji od sitnica, od malih stvari savršeno utkanih u veliku cjelinu.
I upravo je to ova knjiga.
Fragmenti svakodnevice su savršeno utkani u jednu neponovljivu cjelinu.
Mehmedinović svoju dušu otvara u potpunosti, bez zadrške, darujući nam uvid u svoju intimu, u svoja razmišljanja, snove i događaje.
U ovoj duboko introspektivnoj knjizi, zahvaljujući Mehmedinoviću, postajemo svojevrsni voajeri.
On nam opisuje, zapravo daruje, svoje životne trenutke, interesantne sličice, često svega nekoliko minuta duge i daje nam mogućnost da ih i sami, na neki način, doživimo.
Ne kazuje nam što se dalje dogodilo, ali to i nije bitno...
Smijemo zamišljati daljnje scenarije, sigurna sam da se Semezdin neće ljutiti...
Ako su stranicama sjajnog “Ruskog kompjutora“ galopirale tuga, sjeta i tragična izgubljenost jednog čovjeka, koji više nema ni doma ni domovine, “Autoportret s torbom“ je ipak bitno drugačiji.
I ovdje ćemo naići na melankoliju i usamljenost stranca (a mi smo Balkanci uvijek stranci, gdje god pošli i došli, jer nas tako precizno izdaje specifičnost naših imena i prezimena).
I u ovoj će knjizi naš stranac sanjati “san o skloništu“ kao rezultat pretrpljene ratne traume, sjećati se Sarajeva, koje u njemu “postoji još samo kao prošlost“, žaliti za umrlim prijateljima.
Ali u “Autoportretu s torbom“ taj je naš stranac ipak nastavio živjeti, raditi, seliti se, imati neke svoje rituale, događaje, voljeti...
Koliko se god to činilo teško izvedivim, on je u tome ipak uspio.
Što napisati na kraju? Napisati da je ovo knjiga koju svakako morate pročitati, štoviše imati na policama svoje kućne biblioteke i svako toliko posezati za njom? Čisti klišej.
Postoje rijetke knjige, na koje naiđete u životu (ukoliko ste dovoljno sretni), koje vam promijene pogled na život i pogled na svijet.
Knjige koje vas nečemu nauče.
A ovo je takva knjiga.
Ovo je knjiga koja je mom životu dodala novu dimenziju.
“Autoportret s torbom“ me potaknuo da zastanem, širom otvorim oči i osvjestim sve ono što sam, nažalost, počela uzimati zdravo za gotovo.
I, gle, odjednom je moj grad počeo imati zanimljive fasade, kiša svira po prozorima, moja kćer ima pjegice na nosu, moj sin tako smiješno drži prstiće kad nešto objašnjava...
Hvala Vam, Semezdine, na tome...

 
 
J.
K.
Rowling
Prijevremeni izbori
Ankica Tomić
Kad bi ljudi pristupali svojim karijerama onako kako J.
K.
Rowling pristupa pisanju, bio bi to trend opće radoholije, bez improvizacije, fušanja ili fingiranja upućenosti, pa samim time i bez razglabanja o problematici u koju smo upućeni površno, ali je dobar šlagvort za intelektualne rasprave.


J.
K.
Rowling nipošto nije fejker.

Glupo je, maliciozno, možda i pretenciozno reći kako njezinih sedam romana o Harryju Potteru predstavlja prokletstvo koje je sama odabrala, pa će (otprilike kao Boris Dvornik ulogama Brice ili Roka Prča) i ona ostati zapamćena jedino kao autorica izmišljenog svijeta koji se vrti oko škole za male čarobnjake negdje u paralelnom svemiru.
Glupo je i maliciozno reći takvo što, ali - ljudi smo od krvi i mesa, pa nam svašta pada na pamet.

J.
K.
Rowling voli detalje.
Ali ne fingira.
Ne smatra da je stil ono "kad ima puno epitete i atributa", ne misli da se tekst raspisuje opisima interijera, ne kreira likove da joj popune prostor (a da se ona pritom za njih ne veže)...
J.
K.
Rowling jedan je od onih autora koji likove stavljaju ispred fabule, dopuštajući fabuli da im se prilagođava.


"Prijevremeni izbori" pojavili su se u sjeni njezina nevjerojatnog uspjeha s Harryjem Potterom; javnost se pitala ima li Rowling snage napisati knjigu za odrasle, brusila se na seciranje stila i moralnog sustava u kojem "dobro uvijek pobjeđuje", pa se unaprijed pripremala na zaključak kako nema te magije koja po kroju dječjeg svijeta može stvoriti ozbiljnu stvarnost.
Pa ipak...

J.
K.
Rowling dobro je zagrabila.
Sretna gomilica njezinih likova (za odrasle) sve je samo ne sretna, njihovi djetinjasti (politički) problemi sve su samo ne djetinjasti, a djeca (ili oni koji se tako osjećaju) glavni su kreatori zbivanja u malom britanskom gradiću što ga je autorica izmaštala po vlastitoj mjeri.
Logično, godinama usmjerena na potrebe klinaca, J.
K.
Rowling duboko je svjesna koliko djeca mogu biti i okrutna i samilosna, pa čak i kad se od njih žanrovski odvaja, ona im ne želi okrenuti leđa.
Tinejdžeri su u izmišljenom Pagfordu itekako važni.

U "Prijevremenim izborima" i ljubi se i spolno opći i psuje i odaje porocima...
i trača i paranoizira, no ipak - rezultat nije ni depresija, ni dekadencija, ni razgaljena duhovitost kakve nam počesto nameću "veliki pisci".
Veličina ove autorice upravo je u nepretencioznosti, potpunom izostanku potrebe da nam daje savjete, otvara oči, potiče nas na razmišljanje, otkriva velike teme, ruši tabue...
a ipak - ona sve to čini.
Reklo bi se, "kao da i neće..." 

Prepričavati sadržaj znači pokvariti užitak, autori djelo nisu tako zamislili, a nema osobitog smisla opisivati ni kakvi su  likovi prvog romana za odrasle J.
K.
Rowling.
Oni su onakvi kakvi smo vjerojatno i sami (ili kakvi su naši susjedi, rodbina, prijatelji), ponekad prijetvorni, ponekad otrovni, počesto okrenuti tuđim leđima iza kojih se najbučnije govori...
Ali eto, J.
K.
Rowling ne postavlja se prema njima svisoka, ne odabire vlastite favorite koji se protiv tračeva bore neokaljanom pravednošću.
Umjesto toga, ostavlja ih da se koprcaju sami...
I pritom ne izgleda da ih uspijeva zauzdati.
Ako i želi.
Veliki pisci, a Rowling se, po pitanju mikrosredine s makrojunacima, može uvrstiti u red, recimo, Jonathana Franzena, sumnjam da se bave kresanjem krila vlastitim likovima ili kastracijom njihove ludosti...


Kad jednom odlučite da čitanje nije "kraćenje vremena", nego da se vrijeme za dobru knjigu krade od dokolice, onda će forma ustupiti mjesto sadržaju, pa ćete poželjeti čitati u redu za banku, na semaforu, u tramvaju, u dva u noći kad vas probudi tuđi auto-alarm ili - kad vam padne na pamet.
Ja sam imala sreće da je J.
K.
Rowling bila sa mnom kad god i moj "pametni" telefon.
I nije mi nedostajalo šuškanje stranica pod prstima.
Dapače, imam dojam da sam na ovakav vid čitanja (po mogućnosti ovakve literature) žestoko "navučena"...
skoro kao jedan od likova njezinih "Prijevremenih izbora" na nešto drugo (da ne spojlam kad sam rekla da neću).

Šteta što je adiktivnih knjiga poput ove relativno malo.
Ili ih barem ja teško otkrivam.
 



 
 
Paul Auster
Sunset Park
Ilina Cenov
“Amerika, nije rad i znoj, postoje Hollywood i Frankie boy, Disneyland, bejzbol i rock'n'roll...“ I Paul Auster, dodajem još ovo ime, kao još jedan od američkih simbola, koji je Johnny nabrojao u svima nam poznatoj novovalnoj Azrinoj uspješnici.
Moja ljubavno-literarna veza sa suvremenim američkim piscem Paulom Austerom započela je prije nekih desetak godina, kad sam pročitala njegov prvi roman “Newyorška trilogija“.
Na prvo čitanje njegov me stil odmah, trajno i zauvijek osvojio.
Naša se literarna veza nastavila sve do današnjih dana, a zadnji je naš kontakt ostvaren čitanjem njegovog šesnaestog romana, izdanog 2010.
godine, pod imenom “Sunset Park“.
Radnja njegovog zaista sjajnog novog romana “Sunset Park“ počinje 2008.
godine, u SAD-u, koji je usred velike ekonomske krize, i koji je uslijed vojnog angažmana u Afganistanu i Iraku, pao na koljena.
Dvadesetosmogodišnji Miles Heller već osam godina tumara bespućima Amerike, krijući mračnu i bolnu obiteljsku tajnu.
Trenutno na Floridi živi od posla, koji je nastao kao posljedica krize.
Naime, kao kramar prazni kuće, koje su bivši stanari morali napustiti i ustupiti bankama, uslijed ovrhe.
Neobični mladić samoinicijativno fotografira svaku kuću, prateći na taj način priču o “neuspjehu - bankrotu i neispunjenim obavezama, o dugu i ovrsi - a on si je stavio u zadatak dokumentirati posljednje preostale tragove tih raspršenih života, ne bi li dokazao da su u tim kućama nekoć obitavale danas iščezle obitelji...“
Sasvim slučajno upoznaje sedamnaestogodišnju Pilar, djevojku nesretne životne priče, gotovo poput njegove, te se u nju iskreno zaljubljuje.
Međutim, uslijed njezinih mladih godina, njihova je ljubav zabranjena i opasna.
Miles se nakon punih osam godina izbivanja vraća u svoj New York, gdje mu živi obitelj, s kojom je prekinuo svaki kontakt za vrijeme svog odsustva.
Dok čeka da Pilar konačno zakorači u punoljetnost, postaje skvoter u napuštenoj kući, ruševini u turobnoj i oronuloj četvrti Sunset Park, gdje je sve “mrtvo, tužno, prazno, siromašno...
mali svijet daleko od svijeta, svijet u kojem vrijeme protječe tako polako da malo tko nosi ručni sat“.
Trošnu kuću dijeli s još troje “stanara“, Ellen, Alice i Nathanom, mladim intelektualcima, koji su okrenuli leđa “normalnom“ životu, postavši skvoteri.
Ellen je zgodna agentica za prodaju nekretnina.
Međutim to je žena, koja zrači “aurom tjeskobe i poraza“.
Ona je žena posve nesređenog života, pomalo izgubljena u svijetu svojih apsurdnih, mahnitih i pomalo bolesnih misli, sa željom da postane slikarica.
Alice je visokoobrazovana žena, koja sprema doktorat na temu filma Williama Wylera iz 1946.
godine: “Najbolje godine našeg života“ (vrlo simbolično, tematika filma je tegobna reintegracija razvojačenih američkih vojnika u civilno društvo nakon Drugog svjetskog rata).
Iako mu je Alice zanimljiva žena, Milesu je ona još samo jedan tipičan primjer osobe uske specijalizacije, “toliko uronjene u uski angloamerički svijet“ da ni o čemu drugom zapravo nema pojma.
Nathan je Milesov prijatelj iz školskih dana, vlasnik trgovine za popravak starih stvari i povremeni bubnjar.
On je “ratnik, buntovnik, šampion nezadovoljstva, militantni razobličitelj suvremenog života, koji sanja o izgradnji nove stvarnosti na ruševinama propalog svijeta“.
A skvoter je postao zato što skvotanje smatra izrazom građanskog neposluha.
Naravno, osim neobične skvoterske družine, Auster nas upoznaje s cijelom galerijom interesantnih likova.
Neki od njih su: Milesov otac, koji je vlasnik izdavačke kuće i njegova majka, poznata glumica, njegov poočim redatelj i pomajka, sveučilišna profesorica, njihovi prijatelji pisci i ini drugi intelektualci.
Svi oni ovome romanu daju svoj pečat.
Zapravo, roman “Sunset Park“ je mozaik, sastavljen od desetak likova čije živote pratimo.
Pisac nas vješto, onako kako on to zna, uvlači u njihove životne priče, odluke, nadanja, snove, maštanja...
Pratimo njihove dileme, donošenje bitnih odluka, s kojima onda nastoje živjeti.
Ponekad nemaju pojma kako, ponekad im se posreći...
Ponekad idu linijom manjeg otpora, i nastoje pobjeći od sebe.
Ponekad se ipak hvataju u koštac s problemima.
I sa samima sobom.
Austerovi likovi razvijaju složene međuljudske odnose.
Katkad iskrene, katkad malo manje iskrene.
Katkad neobične, katkad čak i pomalo bolesne.
Ne predaju se.
Trude se i nastoje iza sebe ostaviti kakav takav trag.
Neki će u tome uspjeti više, neki manje, a neki nikako.
Sve je te životne priče Auster smjestio u zemlju, koja je danas samo sjena nekadašnje vobećane zemlje“, zemlje nade i prosperiteta.
Pisac nam jasno, precizno i s dozom oštre kritike opisuje zemlju ovrhe, propasti i osiromašenih stanovnika, zemlju gradova punih slabo naseljenih četvrti, zemlju razlupanih auta na parkiralištima i zemlju napuštenih gradilišta.
Opisuje zemlju u kojoj je Busheva administracija Zakonom o domovinskoj sigurnosti vlastodršcima dala “ovlast bez presedana u nadziranju djelatnosti američkih građana“, pretvorivši je u zemlju straha i nesigurnosti.
Oštro secira i kritizira zemlju, koja je više od pola stoljeća živjela pod parolom kako “će se na kraju sve okrenuti na dobro, jer ovo je Amerika, a u Americi se sve uvijek okrene na dobro“.
I u toj i u takvoj Americi, gdje se odjednom više stvari ne “okreću na dobro“, nego su upravo onakve kakve jesu, pa još i malo gore od toga, Austerovi su junaci obilježeni sudbinama, koje im nameće to krizno doba, i čine se još teže, još bezizlaznije...
Ako ste možda pomislili iz gore navedenog da je ovo tragičan i bolan roman, uvjeravam vas u suprotno.
Baš kao i ostali Austerovi romani, koje sam imala prilike čitati, i ovaj je satkan od savršenog balansa između sretnih i onih malo manje sretnih događaja, od dobrih i loših odluka, od traženja i pronalaženja, od pitanja i odgovora...
Zapravo, Auster je životno realan.
Kao što je uostalom i sam Život, ovaj je roman satkan od uspona i padova.
Malo uspona, nešto više padova...Ali to je tako ili “Dok ne budeš ranjen, ne možeš postati čovjekom.“
Roman “Sunset Park“ je pisan u trećem licu, u maniri sveznajućeg pripovjedača.
Pripovjedač je često nemilosrdan i nekako distanciran i hladan, međutim to za ovaj roman ne predstavlja nikakav problem.
Kao i vrijeme u kojem likovi žive, koje je nekako nemilosrdno i hladno, tako se i taj ogoljeli i pomalo reducirani, a opet “austerovski“ prepoznatljiv stil ovoga romana, ovdje savršeno uklopio.
Auster je u apsolutnoj kontroli nad strukturom, tonom i pričom ovoga romana, čime još jednom dokazuje kako u svakom trenutku zna što radi, i kako to radi odlično.
On je zaista pravi majstor pera.
Za one koji su, poput mene, ljubitelji Paula Austera, ovo će biti još jedan njegov sjajni roman, koji ne smiju propustiti.
Međutim, za one koji ga nisu nikada čitali, predlažem da započnu s “Newyorškom trilogijom“ i “Mjesečevom palačom“ (meni osobno najboljim Austerovim romanom kojeg sam čitala), a tek onda neka krenu na njegove recentije naslove.
Naime, imam osjećaj da je s ovim potonjima pomalo zašao u neku (u nedostatku bolje riječi) “ekstravagantniju“ sferu, koja bi možda mogla biti prežestoka za nekoga tko još nije upoznat s Austerovim djelom.
Njegovi posljedni romani nisu nipošto loši, ali u nekima od njih pisac obrađuje poprilično kontroverznu tematiku (primjerice romanom “Nevidljivo“ upustio se u šokantnu tematiku incestuoznog ljubavnog odnosa između brata i sestre).
Zbog toga je moj sasvim osobni i krajnje subjektivni stav da biste s takvim kalibrom, kao što je Paul Auster, trebali krenuti od njegovog početka.
Pa neka to bude i vaš početak istraživanja jednog od najintrigantnijih i najčitanijih američkih autora današnjice, a možda i početak jednog novog literarnog prijateljstva.
Ako vas je zaintrigiralo kako izgleda ta velika Amerika iz perspektive jednog Paula Austera, onda ćete nastaviti sjajnu Johnnyjevu pjesmu “...vrijeme očaja, vrijeme nade, jedni ruše, a drugi grade, prolaze ratovi, padaju vlade...“    
 
 
William Joyce
Fantastične leteće knjige g.
Morrisa Lessmorea
Tanja Tolić
Gospodin Morris sjedi u svom zelenom naslonjaču, na uskoj terasi svoje zgrade i čita knjigu.
Mnogo je knjiga za pročitati.
S njegove desne i ponešto s lijeve strane uzdižu se tornjevi plavih, crvenih, zelenih i smeđih knjiga.
Knjiga svih mogućih boja.
Zapravo, i sam njegov život bio je knjiga koju je, stranicu po stranicu, uredno sam pisao.

A onda je zapuhao snažan vjetar.


U tim prvim scenama, g.
Morris kao Buster Keaton preskače po kući koju vjetar nosi, potpuno pribran, a opet pomalo tragičan i smiješan, zatvoren u taj svoj knjiški svijet.

Od svih njegovih knjiga, kad naglavačke sleti u sivo, bezbojno oko oluje; natrag u svoj grad, ali ovoga puta potpuno poharan, preživi samo jedna - njegova knjiga života u kojoj više nema niti jednog slova.
Sve u životu Morrisa Lessmorea, uključujući i njegovu vlastitu priču, odnio je vjetar.


Tako počinje kratki, 15-minutni animirani film "Fantastične leteće knjige g.
Morrisa Lessmorea", početkom ove godine nagrađen Oscarom, ali i istoimena slikovnica Williama Joycea koja je upravo prevedena na hrvatski jezik u izdanju nakladničke kuće MeandarMedia.
William Joyce (1957) poznati je američki ilustrator, pisac, producent i filmaš koji je crtao  ilustracije, primjerice, za New Yorker i neko vrijeme radio u Pixarovom studiju, dok se snimala "Priča o igračkama" i "Život buba".
Danas ima vlastiti studio za animaciju, Moonboot Studios, koji je osnovao s Brandonom Oldenburgom.


Prve boje u tom tužnom, sivom krajoliku - i filma i slikovnice - pojave se tek kad nebom proleti jato letećih knjiga koje nose predivnu damu.
Dama, pomalo zabrinuta za sad ozbiljno zabrinutog Morrisa, jednu od letećih knjiga, ukrašenu jajolikim Humptyjem Dumptyjem, pošalje Lessmoreu u pomoć, a on ga pak odvede u čarobnu biblioteku gdje ga ustreptalo očekuju druge leteće knjižice.
Gospodin Morris postat će tako bibliotekar s posebnim zadatkom - svako jutro knjigama će pripremati doručak od slova, oblačiti ih u omote, a stare knjige liječiti i popravljati.


Morris je, piše u slikovnici, pokušavao među knjige unijeti malo reda, ali one bi se uvijek izmiješale.
"Tragedijama je trebalo malo vedrine, pa bi odlazile u posjet komedijama.
Enciklopedije, umorne od činjenica, opuštale bi se uz stripove i romane.
Sve u svemu, bila je to zgodna zbrka." 

U jednoj sceni Morris spašava rano francusko izdanje romana Julesa Vernea "Put na Mjesec", koje je pretrpjela gotovo fatalnu ozljedu kad je palo s police.
Hoće to tako nekad s knjigama...
U ozbiljnoj su opasnosti i od čaša punih vode ili šalica kave, a ponekad im presude i ljepljivi dječji prsti.
Bez straha! Ovo, hrvatsko izdanje ima omot, a ako ga neki nestašni mali čitatelj slučajno podere, tvrde korice ispod omota jednako su lijepe i jednako ukrašene zlatnim slovima.


"Morris Lessmore", koji ima fantastično dobru cijenu (56 stranica slikovnice za 59 kuna!), primarno je, rekla bih, namijenjen odraslima, jer oni mogu razumjeti dublju poruku priče, no uvjerena sam da će se svidjeti i djeci koja će vjerojatno, osobito oni najmanji, gledajući predivne ilustracije o Morrisu i letećim knjigama pričati svoje vlastite priče (kako i treba biti!).

Brinući o knjigama, Lessmore otkriva da starim, poderanim izdanjima nije dovoljno samo polijepiti stranice; mora ih se i čitati.
Ali ne bilo kako! Mora ih se čitati sa strašću! Takvo, strastveno čitanje, piše Lessmore u svoju knjigu života, uzdrmalo je mnoga njegova dotadašnja uvjerenja.
Toliko je bilo načina na koje se moglo gledati na stvari.
No to ga nije zbunilo, nego obogatilo! 

Pritom je Lessmore često sam.
Mora li biti sam? Ako ovu priču isključivo promatramo kao posvetu čitanju - da; u čitanju, u razmišljanju čovjek je uvijek sam.
U procesu otkrivanja samoga sebe osobito.
Metaforički je to bogatstvo, koje otkrivamo o sebi samima čitajući druge, prikazano kad Morris počne posuđivati knjige preostalim stanovnicima grada.
Ljudi na njegov prozorčić dolaze bezbojni i sivi, pomalo neosobni, no kad otvore knjigu, kad uđu u priču, njihov se život, i oni sami, trenutno oboje.

"Fantastične leteće knjige" mogu se čitati kao alegorija o  vjetrovima koji pušu našim životima i knjigama koje nas spašavaju od toga da posljedice tih vjetrova ne ostanu bolne ili duboke, no primarno su alegorija za uragan Katrina koji je 2005.
godine poharao New Orleans.


Naime, "Leteće knjige" za Joycea su počele kao sasvim osoban projekt, još davne 1999.
godine.
Prvu verziju priče napisao je u avionu, dok je putovao u posjet Williamu Morrisu, svojem mentoru i izdavaču dječjih knjiga u nakladničkoj kući HarperCollins.
U toj prvoj verziji, imajući na umu Morrisa, čovjeka suptilnog humora i pionira širenja utjecaja knjižnica,  Joyce je napisao priču o čovjeku koji je život posvetio  knjigama.
Pročitao mu je priču, a par dana nakon toga Morris je preminuo.


Potom je priča, kad je uragan Katrina razorio autorovu kuću i prekinuo rad na knjizi, prerasla osobne okvire.
William Joyce iz prve je ruke uvidio zacjeljujuću snagu priča kada je posjetio djecu koja su ostala bez doma pa su u skloništima čitala donirane knjige.
Tako je "Morris Lessmore" dobio novu dimenziju.
Budući da zbog nekoliko operacija oka Joyce dugo nije mogao kontinuirano slikati (u realizaciji slikovnice pomogao mu je Joe Bluhm), projekt je usporedno rastao na nekoliko kolosijeka - snimljen je kratki animirani film koji je dobio Oscara, osmišljena je inovativna aplikacija, a sada je konačno pred nama i knjiga.


U međuvremenu, 2010.
godine, Joyceu je u dobi od samo 18 godina, od tumora na mozgu, umrla i kći Mary Katherine, pa je ova knjiga posvećena i njoj, ali i tome kako se nositi sa smrću.
 

U crtiću, pred kraj, Lessmore je već star.
Na kraju svoje knjige života ispisuje riječ - kraj.
Kao i djevojka s početka priče, koja mu je leteći s jatom knjiga darovala onu koja ga je odvela do biblioteke, i Lessmore se uzdiže u zrak, ali - mlad.
Održavaju li nas knjige vječno mladima? Svakako! Možda ne izvana, jer tijelo neumitno stari, ali čitajući ostajemo vječno mladi.

Nakon što je Lessmore otišao, knjige su prilično tužne.
Vuku svoje tanašne nožice, pomalo zabrinute što će s njima sada biti.
Hoće li ih itko više čitati? Tko će brinuti o njima? Huh...
Srećom, čarolija riječi je neodoljiva - na vratima se pojavljuje djevojčica, s divljenjem i ponizno ulazi među knjige.
Ako ste zaljubljenik u knjige, sjećate se tog osjećaja, zar ne? Tog ustreptalog srca, kad se prvi put ušli u knjižnicu kao dijete, obuhvatili pogledom te redove polica i osjetili glad za pričom koja vas otad nije napustila...

Kako je Joyce sam objasnio, "Fantastične leteće knjige" u podjednakoj su mjeri inspirirane uraganom Katrina, Busterom Keatonom čiji je fizički izgled Morris Lessmore preuzeo, "Čarobnjakom iz Oza" u kojem je vjetar također glavnu junakinju odnio u magičnu zemlju i ljubavlju prema knjigama.
Imajući na umu da je Joyceov animirani film, pored Oscara, osvojio još 13 drugih prestižnih nagrada, i da u gotovo svih gledatelja izaziva istu emotivnu reakciju, mislim da je strah od toga kako bi papirnate knjige, pred navalom onih elektronskih, mogle izumrijeti, potpuno neopravdan ili barem besmislen.


Strastvenost čitanja ionako se nikad nije krila u papiru, nego u privlačnosti priče.
Dobri pripovjedači, snažne ideje uvijek će naći put do čitatelja - bilo kroz knjigu, bilo kroz digitalna slova, film ili danas najobičniju aplikaciju.
Priča kao takva ne može izumrijeti jer otkad je na svijetu ljudskoga roda jedni drugima pričamo priče iz raznih i brojnih razloga.

Priča o "Fantastičnim letećim knjigama" počinje time da doznajemo kako je Morris Lessmore volio riječi.
Volio je priče.
Volio je knjige.
No svaka priča krije i nemire.
Srećom, snaga priče, i u ovoj će priči, spasiti stvar.

Kratki animirani film "Fantastične leteće knjige g.
Morrisa Lessmorea" pogledaje na ovom linku:

 
 
David Mitchell
Atlas oblaka
Tanja Tolić
Adam Ewing američki je bilježnik koji oko 1850.
godine putuje kući s udaljenog otočja Chatham, istočno od Novog Zelanda.
Robert Frobisher razbaštinjeni je engleski skladatelj koji se na prevaru 1931.
uvlači u belgijski dvorac Zedelghem, dom sifilisom shrvanog genija Vyvyana Ayrsa.
Luisa Rey je kalifornijska novinarka koja 1975.
istražuje slučaj korupcije, ubojstva i zataškavanja u nuklearnoj elektrani.
Timothy Cavendish mali je britanski nakladnik koji početkom 21.
stoljeća bježi od braće svoje nenadane književne zvijezde, opakog gangstera koji je završio u zatvoru.
Sonmi-451 klonirana je restoranska poslužiteljica koja u dalekoj budućnosti čeka na izvršenje smrtne kazne zbog protukorporacijskog djelovanja.
Zachry je pripadnik plemena Dolinaša koji žive na postapokaliptičnim Havajima, jednom od posljednjih naseljenih mjesta na Zemlji nakon strašnog Pada koji je izbrisao civilizaciju i koji će upravo upoznati Mernoym, pripadnicu plemena Vidovitih...

Ovih šest likova oko kojih se vrti šest fantastičnih, međusobno povezanih priča okosnica su romana "Atlas oblaka" britanskog pisca Davida Mitchella.
"Atlas", svojedobno kandidat za prestižnu knjišku nagradu Man Booker, inače Mitchellov treći roman, napisan je sad već davne 2004.
godine, a na hrvatski preveden četiri godine poslije.
Ako vam još nije dopao u ruke, sad je idealan trenutak jer na jesen, krajem listopada, u kina stiže istoimeni film kojeg, uz Toma Tykwera ("Trči, Lola, trči", "Parfem"), režiraju i brat i sestra Wachowski, scenaristi i redatelji kultnog "Matrixa".

Žanrovski, "Atlas oblaka", roman od gotovo 500 stranica, kombinacija je povijesnog pastiša, pustolovnog romana, trilera, SF-a i njegovog podžanra distopije, iako ovo početno  nabrajanje ni izbliza ne može dočarati svu maštovitost i talent koje Mitchell posjeduje.
Prvu ideju za priču Mitchell je dobio čitajući Calvinov postmodernistički roman "Ako jedne zimske noći neki putnik" u kojem talijanski klasik započinje nekoliko priča i svaku prekida na najnapetijem djelu.


"Kad sam prvi put čitao taj roman, nisam znao što me čeka.
Mislio sam da će se vratiti na prekinute priče kasnije i dovršiti ih, i jako sam to želio.
Kad sam dovršio roman, bio sam pomalo razočaran, jer Calvino nije završio što je započeo, što je, naravno, poanta čitave knjige.
No mali glasić u glavi mi je šapnuo - što bi se dogodilo da je na kraj Calvinove knjige postavljeno zrcalo i da se u drugoj polovici knjige vraća unutrag, do prve priče?"

Ta je ideja progonila Mitchella otkako je imao 18 ili 19 godina i morao je napisati dva romana da bi tek u trećem, "Atlasu", odgovorio sebi, i možda Calvinu (iako je tada bio mrtav već gotovo dvadeset godina...), na to pitanje.
Nakon pet priča, od kojih je svaku, kao i njegov literarni uzor, prekinuo na najnapetijem djelu, Mitchell je u šestu, onu koja se zbiva na postapokaliptičnim Havajima, umetnuo zrcalo, dovršio je u jednom komadu i onda nas poveo natrag, na ludu vožnju kroz vrijeme i živote, sve do Adama Ewinga i njegova pacifičkog putovanja.


To nije sve, jer je Mitchell, srećom, ambiciozan pisac kojeg, osim sjajnog stila, krasi i izniman um (kakav drukčiji bi, uostalom, mogao tako sigurno žonglirati sa šest priča?).
Svaki od likova u njegovom romanu čita ili na neki drugi način doznaje za život onoga prije njega.
Žovijalni skadatelj Frobisher čita dnevničke zapise američkog bilježnika Ewinga i pomalo sumnja u njihovu autentičnost; Luisa Rey magnetski je privučena Frobisherovim sekstetom koji nosi naziv "Atlas oblaka" (!), ali i pismima koje je u mladosti napisao svojem prijatelju Sisxmithu, znanstveniku koji Luisi pomaže u istrazi oko elektrane; Tim Cavendish za Luisinu istragu doznaje iz rukopisa neobjavljenog romana; Sonmi-451 gleda film o Cavendishevom životu; Zachry za stvarnu Sonmi doznaje slučajno pokrenuvši orison, futuristički uređaj za snimanje koji projicira holograme...


Nije to jedina kineska kutija, ili ruska babuška, u koju ćete upasti čitajući Mitchellov roman - glavni junaci dijele i isti madež u obliku kometa, što dade naslutiti da je riječ o jednoj duši koja živi kroz šest inkarnacija; prije spomenuti Frobisherov sekstet napisan je za soliste koji se preklapaju - glasovir, klarinet, čelo, flautu, obou i violinu, svaki s vlastitim jezikom tonaliteta, ljestvice i boje.
"U prvom setu svaki solo prekida onaj koji slijedi", piše Frobisher prijatelju Sixsmithu, "u drugom, svaki se prekinuti nastavlja, redom.
Je li to revolucija ili dosjetka? To neću znati dok ne završim, a onda će već biti prekasno..."

Ima još.
Mitchell je inspiraciju za likove Frobishera i Vyvyana Ayrsa našao u odnosu Erica Fenbyja i  Fredericka Deliusa - prvi je drugome neko vrijeme bio glazbeni daktilograf.
Roman "Atlas oblaka" ime je pak dobio prema glazbenom djelu japanskog skladatelja Toshija Ichiyanagija, inače prvog supruga Yoko Ono.
Zgodna dosjetka ako se zna da je Mitchell svoj drugi roman, "number9dream", nazvao prema istoimenoj pjesmi Yokoinog mnogo poznatijeg supruga, Johna Lennona, a koja je prvi put objavljena na njegovom petom albumu "Walls and Bridges" (1974).
"Atlas oblaka" je i roman ideje, ali vješto izveden roman ideje, koji za razliku od sličnih ne žrtvuje svoje junake ili čitljivost u korist teme koja okupira autora.
Koja je Mitchellova tema u "Atlasu oblaka"? Kako bi on rekao u jednom intervjuu, tema je nesputana grabežljivost; kako pojedinac  vreba pojedinca, grupa grupu, nacija naciju...
"Oblak se odnosi na vječno promjenjivu manifestaciju atlasa, koji je fiksirana ljudska priroda...", dodao je.
Manje, a zapravo možda i više filozofski, "Atlas" govori o plemenitom divljaku (vraćamo se na roman ideje...), filozofskom konceptu po kojem je ljudskoj vrsti prirodno usađena dobrota, ali je ona iskvarena razvojem kulture, ali se može čitati i uže - u formi idealiziranog i idealističkog outsajdera koji se bori protiv darvinijanske civilizacije i kasnije korpokracije, ili  doslovnije - jer roman i počinje i završava opisom kulture divljaka koje pokušavaju porobiti napredniji i(li) dekadentniji, u svakom slučaju mnogo manje civilizirani od navodno divljih...

"...jednog će lijepog dana svijet nesputane grabežljivosti sam sebe proždrijeti.
Da, vrag će odnositi one na dnu, sve dok i oni na vrhu ne budu istovremeno i na dnu.
Kod pojedinca, sebičnost dušu čini ružnom, kod ljudske vrste, sebičnost donosi izumiranje.
Je li nam ta entropija prirođena? Ako vjerujemo kako ljudski rod može prevladati borbu na život i smrt, ako vjerujemo kako ovaj svijet razne rase i vjere mogu miroljubivo dijeliti kako što siročići dijele svoje stablo kukui oraha, ako vjerujemo kako naše vođe moraju biti pravične, nasilje obuzdano, moć podložna odgovornosti a bogatstva Zemlje i oceana ravnomjerno raspodijeljena, takav će svijet onda i nastati.
No, ne zavaravam se.
Od svih je svjetova najteže ostvariti baš takav", piše na jednome mjestu Mitchell.


Očito, uopće nije lako opisati o čemu točno sve govori Mitchellov "Atlas oblaka".
Ali, neka vas to ne obeshrabri jer ovo je jako, jako pametno i slojevito djelo koje, rekla bih, zapravo govori o svim onim nevidljivim silama koje nas stvarno rasturaju - vremenu, gravitaciji, ljubavi i struji, kako domišljato zamjećuje jedan sasvim sporedan lik ove eruditske pripovijesti, a, po meni, najbolje utjelovljuje replikantica Sonmi-451 u svojoj heroskoj i, usudit ću se reći, genijalno zamišljenoj i ispripovijedanoj epizodi u romanu.


Ako kojim slučajem volite britansku pjesnikinju i spisateljicu A.
S.
Byatt (na hrvatski joj je, također u izdanju nakladničke kuće Vuković &amp; Runjić, preveden roman nagrađen Bookerovom nagradom, "Zaposjedanje"), onda će vam njezina preporuka za čitanje Mitchellovih romana itekako značiti, jer u pitanju je ista složenost pisanja, ista ambicioznost i talent.
Ako ne znate za nju (saznajte!), bit će dovoljno i sljedeće.


Kad je David Mitchell imao deset godina čitao je djela Ursule K.
le Guin i Isaaca Asimova i gorio od žudnje da i on, nekim budućim čitateljima, učini ono što su ovi pisci učinili njemu - transportira ih u sasvim drugi svijet, prebaci preko granica realnosti, natjera da zatitraju iznutra od one pohlepne čitateljske vatre.
Trebalo mu je dosta godina da se odmakne od par napisanih stranica i jalovih zamišljanja naslovnice svoje prve knjige; morao je preseliti čak u Japan, za Japankom Keikom u koju se zaljubio i s kojom je još u braku, da bi konačno rodio svoj prvi roman "Ghostwritten" (koji je A.
S.
Byatt proglasila jednim od najboljih prvih romana koje je u životu pročitala).

Uglavnom...
uspjelo mu je.
Dok čitate "Atlas oblaka" osjećate tu neutaživu, grabežljivu čitateljsku glad, a ako se imalo zanosite idejom o pisanju, i tu žudnju da nekome učinite točno ono što je David Mitchell učinio vama.
 
 
Félix J.
Palma
Vremenska karta
Tanja Tolić
"Prije nego što nemilosrdno pljunu na njega iz svojih udobnih promatračnica, autori novinskih tekstova i književnih priloga morali bi voditi računa o tome da je svako djelo, u najvećem broju slučajeva, sretan spoj odvažnosti i obmane, utjelovljenje samotničke ustrajnosti, ponekad ostvarenje dugo sanjanog sna, ako već nije očajnički pokušaj davanja smisla vlastitom postojanju."

Piše to, negdje pri početku svojeg romana "Vremenska karta" (Fraktura, 2012.) španjolski autor Felix J.
Palma, pravim imenom Sanlúcar de Barrameda.


Eh, k vragu.
Da je barem ostao samo na pisanju o - pisanju.
Jer u tome je zbilja dobar.

Počnimo, dakle, s dobrim.
"Vremenska karta", pomalo zastrašujuće dugačak roman od 536 gusto ispisanih stranica u kojem se rečenice nerijetko protegnu u pasuse, a zarez koji olakšava čitanje je omiljena interpunkcija, najprije je vizualno predivna knjiga.
Naslovnica koja krasi i američko izdanje romana sigurno će "Kartu" staviti na listu najljepših knjiga 2012.
godine.
Pored toga, "Karta" je i savršeno prevedena i uređena knjiga i...
doista sjajno napisan roman.
Usprkos pozamašnoj duljini, u njoj ipak nema rečenice viška, nema uočene greške, nema nelogičnosti ili propuštene gluposti, traljavosti nastale u brzini, praznoga hoda ili zbrzanog odlomka.

Ukratko, Felix J.
Palma vrsni je stilist.
To mu je, nažalost, i glavna mana jer njegova "Vremenska karta" savršen je artistički produkt u kojem nema ni duše ni emocija.
"Karta" je zahvaljujući tom sjajnom stilu koji ne trpi grešku roman hermetične strukture, u kojoj pisac zarobi i čitateljevu misao i tempo čitanja, pa on zapravo ne može mrdnuti, nigdje se ne uspijeva odmoriti, ni o čemu razmisliti, jer je doslovce zarobljen radnjom i rečenicama koje uz to još i krasi otuđeni stil pisanja.
Boli me što ovo moram napisati, jer jako cijenim stil, ali jedini način da pobjegnete od ovog literarnog egzibicionizma ovijenog parom novog žanra nazvanog steampunk jest da – zaspete.
(Usput, steampunk je žanr nastao 80-ih godina prošlog stoljeća, kombinira elemente SF-a, fantastike, alternative povijesti i horora, a najčešće je smješten u viktorijansko doba ili na Divlji zapad i nužna mu je sastavnica da u radnji ima parnih strojeva.
Odličan primjer tog žanra su filmovi Guya Ritchieja o Sherlocku Holmesu.)

Radnja, barem ono što je napisano na ovitku knjige, svakako obećava.
Godina je 1896., mjesto zbivanja London.
Oduševljeni upravo objavljenim romanom H.
G.
Wellsa "Vremenski stroj", Londončani, barem oni visokoga roda, počinju strastveno debatirati o tome jesu li putovanja kroz vrijeme moguća, postoje li paralelni svjetovi, što bi se dogodilo da sretnu same sebe putujući u prošlost i kako bi mogla izgledati njihova budućnost.
U takvoj atmosferi otvara se poduzeće  Vremenska putovanja Murray koje čovjeku 19.
stoljeća omogućuje da otputuje u 2000.
godinu u kojoj se hrabri kapetan Shackleton bori protiv opasnih robota koji su poharali Zemlju.
U njega će se zaljubiti naivna Claire Haggerty, željna da zauvijek otputuje u budućnost, jednako kao što Andrew Harrington mašta o tome da otputuje u prošlost i zaustavi opasnog Jacka Trbosjeka prije nego ubije ženu koju Andrew voli.
No svi će se oni naći u nevoljama, zbog čega će morati zakucati na vrata pisca Wellsa...

Zgodno, zar ne?

Nažalost, zgodno je samo do trenutka dok ne shvatite da je žena koju bogataš Andrew voli prosta, doduše zgodna alkoholičarka i prostitutka Marie pa čitatelju uopće nije jasno što bi, za boga miloga, spojilo to dvoje ljudi u ljubavi.
Jer Marie nije ni pametna, ni šarmantna, a niti nešto posebno karakterno ocrtana, osim u par grubih piščevih poteza rukom pa zaista nije jasna sva ta drama u koju Andrew upadne već na prvoj stranici s pištoljem u ruci.
Ni sa Claire i kapetanom Shackletonom čitatelj nije bolje sreće, jer je cura naivna, pa čak i malo priglupa do te mjere da je neugodno čitati.
Zašto su, doista, ti ljudi zanimljivi da im je pisac, svakome, udijelio po dvije stotine stranica? Jer niti s jednim od njih se čitatelj ne uspijeva poistovjetiti; ni sa kim nema ništa zajedničko, niti jedne proste, jednostavne, najosnovnije ljudske emocije.

Dodatni je problem što pisac minira samog sebe kroz tri tematske cjeline, koje sadržajno obuhvaćaju tri različite priče, a kojima je svima poveznica Wells.
Iako je Wells kao lik dobro ocrtan (i zapravo jedini doista zanimljiv!), problem je što, kad shvatite obrat u prvoj priči, ne trebate biti poseban genijalac da naslutite da će sličan slijediti i u preostale dvije, a pred vama je još gotovo 400 stranica tog prokleto gusto istipkanog romana...
"Vremenska karta" bi možda bila i zanimljivo štivo da je Felix J.
Palma mogao držati jezik za zubima - tijekom čitavog romana ne može se otresti te neobične navike da čitatelju, kroz glas sveznajućeg pripovjedača, objašnjava određene koncepte o putovanju vremenom, otkriva obrate u radnji prije nego se dogode, a kad se dogode, onda ih još i detaljno pojašnjava kao da se boji da ga čitatelji neće razumjeti.
Na nekoliko mjesta se pripovjedač čak pravda što roman nije odmah počeo s pričom o gospođici Haggerty, namjerno odbija ispričati što se dogodilo u sobi među ljubavnicima, moli za strpljenje dok upada u pripovjedne digresije o pojedinim likovima...
Povremeno je to duhovito, ali većinom je naporno, otprilike kao da vam netko, dok gledate film, neprestano unaprijed prepričava što će se dogoditi u idućoj sceni ili zapitkuje kako vam se radnja dosad svidjela.
 

Palma je, ukratko, pisac davež, usprkos svom njegovom artizmu, i kad zaklopite knjigu sretni ste što ste prokletu stvar konačno priveli kraju.
Sad, konačno, na miru možete čitati sve one knjige koje ste nestrpljivo pogledavali na policama!
 
 
Tony Parsons
Obitelj
Marija Blažević Zalokar
Iako Tony Parsons tvrdi da je "Obitelj" možda najbolja stvar koju je ikad napisao, mislim da je njegov prvi dojam - da je ipak zagrizao preveliki zalogaj - bio točniji.
Iako tečno i zanimljivo štivo, ostaje nejsno zašto je, pobogu, Parsons zaključio da je ono u samom vrhu njegovog opusa.


Naime, "Obitelj" prati živote triju sestara i njihovih partnera kroz pokušaje da definiraju pojam obitelji, a pritom autor implicira kako je obitelj bez djece otužna, a žena koja nije majka - neostvarena.
U pokušaju da bazira večinu radnje na ženskom doživljaju, ipak je znatno bolje karakterizirao muške likove koji su, nažalost, dobili mnogo manje prostora.

Autor mjestimice zadivljuje svojim opisima trudnoće i osjećaja koji ženu obuzimaju u tom stanju, povremeno je sklon pretjerivanju, a povremeno je olako preletio preko vrlo ozbiljnih i za ženu važnih stanja (spontani pobačaj, postporođajna depresija).
Stječe se dojam da je namjerno izbjegao previše u to ulaziti.
Možda se baš u tom izbjegavanju očituje taj njegov početni strah od "prevelikog zalogaja".

Osobno me kod ovog romana najviše razočarala činjenica što  autor nijednoj od sestara nije dopustio da se ostvari bez majčinstva.
Najmlađa Megan, buduća doktorica i veliki altruist, slučajno ostaje trudna nakon usputnog seksa sa zgodnim roniocem; srednja Jeniffer živi u stabilnom braku, kućanica je i jedina su joj životna želja i ambicija da postane majka.
Iako kroz radnju uporno pokušava svojoj okolini objasniti da njezin život nije savršen kako se čini, i da nemogućnost da ostane trudna nije jedini problem koji u životu ima, te njene tvrdnje nisu baš ničim potkrijepljene.
I tako je Parsons u liku simpatične Jeniffer gotovo karikirao opsesivnu želju za majčinstvom, a karakter protagonistice pokazao samo kroz prizmu imanja/neimanja djeteta.


Najstarija Cat, koja je kroz djetinjstvo uvijek skrbila o mlađim sestrama, izgradila je karijeru, jako je vezana za svoju slobodoumnu i emancipiranu mentoricu i na samom početku joj ne pada na pamet imati dijete.
Kako radnja odmiče, tako i Cat, koja je imala sasvim solidne argumente da djecu ne rađa, pada pod pritiskom otkucaja biološkog sata i ozbiljno razmatra ideju da i sama rodi dijete, unatoč tome što se njezin partner podvrgao vazektomiji nakon što je dobio sina u prvom braku.

I tu dolazimo do najžalosnijeg dijela priče - Cat, koja bi trebala biti primjer žene koja se odlučila ostvariti bez toga da postane majka, u jednom trenutku govori svojoj mentorici: "Znaš li u čemu je zapravo problem, Brigitte? Problem nije u samodopadnim mamama.
Problem je u kiselim, zavidnim starim kravama kao što si ti.
Ti si jedna od onih prestarjelih žestokih cura koje se boje da bi im bebe mogle pokvariti način života.
Trebala si imati dijete.
To bi te učinilo boljom osobom." I baš taj citat možda najbolje ocrtava tezu koja se suptilno provlači kroz cijeli roman - da je željeti dijete najprirodnija stvar na svijetu i da sa ženama koje su svjesno odlučile da ne postanu majke nešto nije uredu.


Iako sam i sama majka, uvijek sam (i uvijek hoću) branila pravo svake žene da sama odluči je li majčinstvo opcija za nju, a da pritom nije obavezna nikome obašnjavati razloge svoje odluke ili biti etiketirana kao «kisela, zavidna stara krava».
Nakon čitanja "Obitelji" ostaje dojam da je tu knjigu i tu priču trebala napisati žena, jer bi ona znala da čak i one kućanice kojima je dijete jedina i najveća želja imaju znatno više interesa od zurenja u test za trudnoću.
Da žene koje nemaju i ne žele djecu nisu oštećena čudovišta koja na koncu moraju "pristati na manje" jer ih život kažnjava za njihovu sebičnost.


Premda muški likovi donekle izvlače priču iz pretjerane i neuvjerljive indicije da se sve u životu jedne žene vrti oko djece i partnerstva, pa čak i da su ostali odnosi u njenom životu aposlutno uvjetovani s ova prethodna dva, Parsonsov opis odnosa žena prema majčinstu je nepotpun, baziran na (ponegdje točnim) predpostavkama i nadasve - muški.
I da, zaista je zagrizao prevelik zalogaj.

 
 
John Williams
Povratak u Cardiff
Ilina Cenov
Cardiff, Wales, Velika  Britanija 1999.
godine.
Grad doživljava gospodarski procvat.
Izgradnja hotela, zabavnih parkova i suvremenih trgovačkih centara je u punom jeku.
Poslovi građevinske mafije također.
Nakon gotovo dvadeset godina izbivanja, u grad se vraća Mazz, danas gitarist "gažer", a nekadašnji vođa ska banda s početka osamdesetih, The Wurriyas.
Mazz dolazi na pogreb Charliea Ungera, jednog od članova svoga bivšeg banda, a ujedno i lokalne boksačke legende u perolakoj kategoriji.
Uskoro upoznajemo i ostatak ekipe.
Tu je Tyra, Charlijeva kći i Mazzova velika ljubav iz adolescentskih dana, gitarist Col, nekadašnja pjevačica banda, sada svodnica Bobby, i Emyr, nekadašnji bubnjar Mazzova banda, a danas "izgubljeni dečko rock'n'rolla".
Naravno, pojavljuje se tu još osebujnih likova iz Mazzove burne prošlosti, koje će on ponovno susresti, i više ili manje uspješno prepoznati.
Charlijeva se smrt uskoro pokazuje kao sumnjiva.
Je li riječ "samo" o predoziranju kokainom, kad je to Charlie uopće počeo konzumirati kokain i odakle mu novac za to...
Kako se klupko počinje razmotavati, ovdje zapravo nešto "smrdi".
I gdje je to nestao čudak Emyr i zašto? Mazz ulazi u obje priče, pokušavajući pronaći odgovore na brojna pitanja koja se roje oko njegovih nekadašnjih prijatelja.
Naravno, goruće (i najzanimljivije) pitanje za njega samog postavlja se samo od sebe, dok analizira i uspoređuje sebe prije dvadesetak godina i danas.
A pitanje je: kako je moguće da je toliko krivo skrenuo, da mu je život ispao toliko nepovratno i potpuno usran?
Ovo je kratki sažetak neočekivano dobre priče "Povratak u Cardiff" suvremenog velškog pisca Johna Williamsa.
Ovaj je roman dio tzv.
kardifske trilogije, koju još čine i zbirka priča "Pet pubova, dva bara i noćni klub" te roman "Princ od Walesa".
Osim, naravno, Cardiffa, ono što povezuje sva tri djela su i uglavnom isti likovi i njihovi životi, međutim svaki se od romana iz trilogije može čitati posve neovisno od ostalih.
U romanu "Povratak u Cardiff" Williams vješto balansira vremenski odvojene, ali likovima povezane radnje.
Dakle, jedna je radnja smještena na kraj tisućljeća, dok je druga smještena u 1980.
godinu.
Paralelno pratimo mladog i današnjeg Mazza.
Nastanak i munjeviti uspon njegovog banda The Wurriyas, ska pokret i ljubavnu priču Mazza i Tyre.
Gotovo dvadeset godina kasnije ti su ljudi na pragu četrdesete, a većina njih nije ostvarila svoje snove o uspjehu, sreći i boljem životu od života njihovih roditelja.
"Ono što me posebno zanima jest kako žive ljudi u onim slojevima društva u kojima nema puno pravila, osim onih koje sami izmisle." Ova rečenica, inače Williamsova izjava iz jednog intervjua, najbolje opisuje srž romana "Povratak u Cardiff".
Pisac zapravo potanko opisuje ljude s margine društva.
Oni su neobrazovani, neodlučni, nedovoljno uporni, to su ljudi koji su prebrzo odustali.
Svi su oni imali neke nedosanjane snove o uspjehu i svjetlijoj budućnosti, ali kako se čini, nitko se od njih nije ni dovoljno potrudio kako bi te snove pretvorio u stvarnost.
Na prvi znak nevolje svi su redom odustajali, donosili pogrešne odluke, vječito išli linijom manjeg otpora i zapravo bili nedovoljno jaki i čvrsti da bi zaista nešto ostvarili.
Svi su oni vječni gubitnici.
Ali to ih ne čini dosadnima.
Williams ih opisuje toliko dobro, tako životno, bez patetike, ravno u glavu, u formi "sam si kriv".
Uz obilje crnog humora i svjesne autodestrukcije, mi ih jednostavno obožavamo.
Ne možeš ne voljeti tog pijanog gada Mazza, koji je potrošio i sebe, i svu lovu koju je ikada zaradio.
Naravno, kao i u svakoj pravoj rock'n'roll priči, potrošio je i sve žene na koje je naišao u toj svojoj sumnjivoj i upitnoj karijeri.
Čovjek, koji je svirao samo u "bandovima koji su uvijek bili na putu prema gore ili dolje, nikada na samom vražjem vrhu", jednostavno postaje gubitnik, koji je toga itekako svjestan, i upravo zbog tog njegovog priznanja, mi ga neizmjerno volimo.
Ne opravdavamo njegove postupke, čak štoviše, ta njegova slabost i inertnost idu nam beskrajno na živce.
Da ga možemo sresti, opalili bismo mu šamar.
I da, ponavljam, volimo ga!
Ljubavna priča Tyre i Mazza je tako realno opisana.
Bez imalo patetike ili predvidljivosti.
To je jedna od onih priča za koju a priori znamo da nema šanse.
Bili su mladi, naivni i neiskusni.
Život kao da ih je iznenadio iza ugla.
Odluke, koje su trebali zajednički donositi, donosili su individualno.
Upravo taj nedostatak komunikacije, razumijevanja i međusobne potpore je njihove živote usmjerio prema krivim ljudima, krivim poslovima i krivim gradovima.
 

Svojevrsni lik u ovome romanu je i sam Cardiff.
Osamdesetih kompletnu britansku glazbenu scenu potresa punk i ska pokret (u što je Williams jako dobro upućen, jer je i sam bio dio te scene, te kasnije i radio kao glazbeni kritičar).
Sa svih strana, kao gljive poslije kiše, pojavljuju se novi bandovi, novi potpuno nekonvencionalni hitovi i čini se da svatko, pa i najveći gubitnik, ima šansu.
Koncerti u klubovima dio su svakodnevice, nešto slično današnjem posjetu šoping centru.
Ideali, želje i snovi mogu se namirisati na svakom koraku...
I sve je prošlo kao kad lupiš dlanom o dlan.
Tu je 1999.
godina.
Sve se promijenilo.
Grad je posve drugačiji.
Nema više onih mjesta gdje se izlazilo.
Primat je preuzela sumanuta izgradnja, trgovina, građevinska mafija, sumnjivi poslovi, globalizacija...
Williams je, kroz povratak Mazza na isto mjesto, ali s distancom od dvadesetak godina, spretno uhvatio taj šok promjene jednog grada, zapravo neumitnog kraja jednog vremena i početka nekog sasvim novog, nepoznatog i drugačijeg.
Priča je začinjena i brojnim zanimljivim referencama o pop kulturi, koja je upravo tih osamdesetih godina iz nekih underground kanala isplivala na površinu i postala sastavni dio svih aktera tih ludih osamdesetih.
O tom fenomenu pisac, kako sam priznaje, posjeduje "nezdravu količinu podataka".
Na taj je način ovaj odličan roman o gubitnicima i nostalgičarima za nekim prošlim vremenima dobio dodatnu dimenziju, jer je nekim novim klincima savršeno približio to doba, a njihovim roditeljima omogućio da se bar na trenutak vrate u dane svoje lude mladosti.
Williams nam je dao jednu sjetnu, životnu i tako stvarnu priču, da nam se čini kao da piše o našim prvim susjedima, a u svakom zakutku svijeta postoje upravo takvi likovi.
Ljudi, koji su pomireni sa surovim svakodnevnim životom, a kojima se u pogledu vide neki neostvareni snovi.
Upravo mi je iz tog razloga kriminalistički dio priče bio zapravo najmanje zanimljiv.
Da li je netko (i ako da, tko) ubio Charlieja, ili je on umro prirodnom smrću, zapravo je za konačni dojam ove knjige posve nebitan detalj.
Istraživanje Charlijeve smrti nije glupo ili banalno.
Naprotiv, uvjerljivo je i smisleno, ali, kako nisam ljubitelj kriminalističkih romana (dakle, ovo je krajnje subjektivno) roman bi mogao egzistirati i samo kao priča o jednom vremenu i ljudima.
"Povratak u Cardiff" pisan je vrlo jednostavnim, urbanim, gotovo uličnim jezikom.
No upravo mu to daje autentičnost i čar.
Dinamična i kratka poglavlja, s vještim izmjenjivanjem prošlosti i sadašnjosti, jednostavno zovu na čitanje.
Ovo je rock'n'roll roman.
I koliko se god lomila koplja o upotrebi tog izraza, koji je davno izašao iz okvira čistog glazbenog pravca, i koliko god da se potrudim da ga svrstam u neku ozbiljniju književnu kategoriju, ne ide.
Ni sama ne znam definirati rock'n'roll roman, ali sigurna sam da je "Povratak u Cardiff" upravo to.
I sigurna sam da će se mnogi rock kritičari i publicisti u potpunosti složiti sa mnom.
Ako želite da vam se čini da slušate glazbu čitajući neki roman, ovo je pravi izbor.

 
 
Federico Moccia
Tri metra iznad neba
Tanja Tolić
Romeo, o Romeo! Zašto si Romeo? Tako je, prije nekih četiri stotine godina, zavapila Julija, nesretna jer se njezina prva i, pokazat će se, jedina ljubav preziva Montecchi, a ona Capuleti.
U zavađenoj Veroni ime je doista bilo znak, pa iako je Romea i Juliju, danas arhetipske ljubavnike, dijelilo možda tek par stotina metara fizičke udaljenosti, razdvojenost je, zbog obiteljskih zavadica, bila mnogo dublja i fatalnija.

Tri i nešto stoljeća kasnije istu će muku proći Tony i Maria, ali u New Yorku.
Tony je dio Jetsa, druge generacije američkih tinejdžera, a Maria silom prilika i obiteljskih veza, zbog brata Bernarda, pripadnica bande Sharks, portorikanskih imigranata.
Scenarist Arthur Laurents u "Priči sa zapadne strane" obilato se poslužio Shakespeareovim izvornikom, kao uostalom i sam bard koji je "prepisivao" od Arthura Brookea i Williama Paintera, a oni pak od talijanskih izvora koji su priču o nesretnim ljubavnicima zapisivali još od 15.
stoljeća...
Ipak, Laurents je bio ponešto milosrdniji: ljubavi Romea i Julije presudili su mačevi i otrov, a oboje ljubavnika skončalo je život preranom smrću, dok su ljubavi Tonyja i Marije presudili noževi i pištolji, ali jedno od ljubavnika, Maria, ipak preživi.
U oba slučaja obitelj i prijatelji ti su koji stišću i brane, ukazuju na neprimjerenost osjećaja, pozivaju na odanost korijenima.

Babi i Step u romanu talijanskog scenarista i pisca Federica Moccije "Tri metra iznad neba" (Hena com, 2012.) jure na motoru, a ljubav brane šakama i bijesom.
Babi se često pita, kao i Julija, zašto Step baš mora biti Step (više nije problem ime, nego karakter).
No, od Romea i Julije do osamdesetih godina 20.
stoljeća, u koje je smještena radnja Moccijeva  romana, svijet je ipak napredovao.
Zbog ljubavi se, srećom, više ne umire, ali sve drugo više-manje je ostalo isto.
Babi je dobro odgojena srednjoškolka i romantična djevojka, Step je buntovan i nasilan tip.
Babi gotovo da i nije imala dečka, barem ne po mjerilima kasnog dvadesetog vijeka koji obavezno uključuju seks, Step djevojke troši kao na traci, zbog čega prilično pati jedna Madda.
Devetnaestogodišnji Step voli opasnost i mrzi pravila, Babi je uštogljena kao da joj nije sedamnaest, nego mnogo više.
Pored svega, Babi dolazi iz bogate obitelji, a Step iz, ako ne siromašne, a onda ranjene i razorene.

Kao i sve velike prve ljubavi, i ova će, logično, početi prezirom i mržnjom.
U tinejdžerskoj dobi najslađe je ono što je zabranjeno - dobre cure izdaleka gledaju loše tipove i maštaju o tome kako će ih promijeniti; zločesti dečki osvajaju pak dobre cure, dijelom zbog izazova, a dijelom što možda žude u njihovoj nevinosti pronaći utočište, oprost, onaj zagubljeni, jednostavniji dio sebe.
I Babi i Step će, kao i Romeo i Julija, i Tony i Maria, naići na svoje prepreke, iako će ih, mnogo više, biti s Babine strane.
U "Priči sa zapadne strane" Maria će u pjesmi "Somewhere" maštati o mjestu samo za njih, gdje ih čekaju mir, tišina, vrijeme za nježnost i nov način života.
Dovoljno je, kaže, da je Tony primi za ruku, i već su na pola puta do tamo.
Step je u Moccijevom romanu otišao mnogo dalje; sretan je toliko da je najmanje tri metra iznad neba.
 

Priče o prvoj ljubavi sveti su gral svake životne ispovijesti; u njih se ne dira, njih se ne procjenjuje, za njih ne vrijede pravila odrasle, zrele ljubavi, one nisu razumne, niti se proživljeni osjećaji u prvoj ljubavi stavljaju na vagu kako bi im se izmjerila autentičnost.
O njima se nerijetko pričaju epske priče, pletu mitovi, o njima se pretjeruje, uzdiže ih se na pijedestal, iako je uvijek dobro držati ih - tri metra iznad neba, ni blizu zemlje.
Prve ljubavi, naime, rijetko prežive...
dodir realnosti koji donosi odrastanje.

"Tri metra iznad neba", neočekivano, s obzirom da je riječ o romanu za mlade koji tematizira idealističnu ljubavnu priču, ima svoju dozu realnosti.
Nije sve čarolija, prvenstveno za Stepa kojem su život obilježili gubici.
Ta doza realnosti mrvicu je veća od prstohvata tragedije, tako nužnog da bi (prva) ljubav postala dramatična i zaslužila epitet fatalne.
Svijet u kojem živi mladež Rima osamdesetih godina nama je, iz pozicije odrastanja u socijalizmu, dalek - niti smo se vozikali na motorima, niti smo nakon škole odlazili s prijateljima na ručkove, niti su nam mame bile odjevene u Valentinove haljine.
Ipak, i mi smo satima visili na telefonu i nabijali impulse, slušali Erosa i potajice ukrašavali muška imena srcima u bilježnici pod satom matematike, slušali glazbu na walkmanu, podijelili svoju prvu pizzu i popili prvo pivo...
U "Tri metra iznad neba", pored socijalne drame Stepa i njegovih prijatelja (što je objašnjenje za njihovo doista ekstremno nasilje), ima mnogo nostalgije, ali nigdje pretjerano, nigdje neukusno, iako je čitatelj na trenutke zagušen vlastitim sjećanjima na neko nevinije vrijeme.

Taj spoj prve ljubavi i života u kojem se do simpatije nije moglo doći mobitelom, nego se od prijatelja danima žicao broj telefona, mogući je razlog zašto je "Tri metra iznad neba" imao tako magnetičan učinak na svoju čitateljsku publiku.
Roman koji je objavljen 1992.
godine samo je u Italiji prodan u 5 milijuna primjeraka, a više od milijun prodano ih je i u Španjolskoj, očekivano, jer ipak je to isti mediteranski mentalitet i način života.
Babi i Step toliko su postali popularni da su snimljene čak dvije filmske verzije njihove priče: najprije talijanska 2004.
godine (Tre metri sopra il cielo), a šest godina kasnije i mnogo popularnija španjolska (Tres metros sobre el cielo) koju je režirao Fernando Gonzáles Molina.
Preporučujem španjolsku verziju, ali samo ako ste bili jako mladi u osamdesetima (ili ste sada jako mladi); u suprotnom neće imati učinka.
Mišićavi glumac Mario Casas, koji se u Molininoj verziji ne zove Step nego H., prototip je frajera kakvog su sanjale šiparice prije dvadeset i nešto godina (pod uvjetom da su, naravno, gledale sladunjave spotove za pop pjesme koje su se tad vrtile na MTV-u).

Četrnaest godina nakon što je napisao "Tri metra iznad neba", 2006.
godine, Moccia je objavio nastavak romana, "Ho voglia di te" (Želim te).
Neću otkriti od kuda kreće, jer bih morala otkriti gdje su "Tri metra" stala, no nakon što je nastavak objavljen, dogodilo se nešto zanimljivo.
Prema Moccijinoj priči, ako ljubavnici na treći rasvjetni stup na rimskom mostu Milvio objese zaključani lokot, a ključ potom bace u Tiber, bit će im podarena vječna ljubavna sreća.
Preko noći Milvio je bio okićen lokotima, ali ne samo on - diljem Italije na mostovima su se počeli pojavljivati lokoti, simboli vječne ljubavi, potom u Parizu, a ljubavni lokoti vise čak i na Bruklinškom mostu.
Kad se tisućljetni kandelaber na Milviju gotovo srušio pod silinom tereta mladenačke ljubavi, vlasti su reagirale, razrezale lokote i bacile ih u skladište dok im ne nađu mjesto u muzeju.
Na trgu u blizini mosta, dovoljno blizu, a opet dovoljno sigurno, objavljeno je baš ovog rujna, naći će se mjesto za nove lokote s inicijalim ljubavnika.


U međuvremenu, Španjolac Molina snimio je i nastavak filma, "Tengo ganas de ti".
Prvog vikenda prikazivanja filma, krajem lipnja ove godine, prodano je pola milijuna karata, što dosad nije uspjelo niti jednom španjolskom filmu.
Po prodaji kino karata zasjeo je na drugo mjesto ovoga ljeta, odmah iza megauspješnih "Osvetnika".
   

Očito, neke stvari se ne mijenjaju.
Tinejdžeri rastu, s motora su prešli na aute, s fiksnih telefona na mobitele i internet, no ono meko tkivo u srcu, tako osjetljivo na prvu ljubav, nasljeđuje se bez obzira što generacije prolaze.
Tri metra iznad neba očito je i dalje najbolje mjesto za biti zaljubljen.
 
 
Sebastian Fitzek
Terapija
Tanja Tolić
Berlinski psihijatar Viktor Larenz sjedi u čekaonici i čeka da iz liječničke ordinacije izađe njegova 12-godišnja kći.
Josephine već mjesecima pati od brojnih, misterioznih bolesti i više od dvadeset liječnika, precizno njih 21, nisu uspjeli naći odgovor na njezine neobične simptome.
Sada su došli u ordinaciji dvadeset i drugog liječnika, alergologa Grohlkea, i Viktor čeka da Josy izađe s pregleda.
Ali Josephine ne izlazi.
Niti za 15 minuta, niti za pola sata, niti za sat, nikad više.
Tako počinje tragedija koja će mu  upropastiti život.
Nakon Josephineinog nestanka, Viktor će doživjeti slom i sam završiti u bolnici, privezan za krevet sivim, dijelom elastičnim trakama.
Od dana koji mu je zauvijek promijenio život prošle su četiri godine, jedan mjesec i dva dana, od trenutka otkad su ga psihijatri skinuli s lijekova tri tjedana, a od trenutka otkad se s njim opet može razgovarati devet dana.
Viktor je opet priseban i počinje pričati svoju priču mladom šefu psihijatrijskog odjela Martinu Rothu - kako je zatvorio svoju ordinaciju, udaljio se od supruge Isabell i otišao na sjever, na otok Parkum kako bi pribrao misli.
No na hladnom otoku, umjesto mira, uletjet će u novi pakao koji pokreće tajanstvena, shizofrena pacijentica Anna Spiegel koja mu se pojavi na vratima.
Anna je spisateljica i njezina shizofrenija neobične je vrste - svaki lik kojeg zamisli na papiru oživi.
Može ih vidjeti, promatrati, a katkada čak i razgovara s njima.
Izmisli ih, a u sljedećem trenutku oni se pojavljuju u njezinom životu, i tako već dvadeset godina.
Annu sada “proganja” novi lik - djevojčica Charlotte koja se iznenada jako razboljela, od neobjašnjive bolesti, i ništa od onoga što su roditelji pokušali učiniti nije joj pomoglo.
Jednog dana Charlotte je odlučila uzeti sudbinu u svoje ruke i pobjeći.
Prvu viziju Charlotte Anna je imala prije četiri godine, u Berlinu.
Viktor, koji protiv volje sluša Anninu priču, počinje se pitati nisu li halucinacija Charlotte i Josy iste osobe i je li Anna upetljana u otmicu njegove kćeri...
Tako počinje “Terapija” (VBZ, 2012.), u izvrsnom prijevodu Borisa Perića, roman prvijenac mladog berlinskog pisca i novinara Sebastiana Fitzeka, koji je 2006.
godine u Njemačkoj postao bestseler tolikih razmjera da je u jednom trenutku s ljestvice najpopularnijih knjiga istisnuo čak i “Da Vincijev kod”.
Po žanru, “Terapija” je psihološki triler, vješto napisan i vođen, jezovit i strašan, primarno zato što se čitatelju opako poigrava s glavom i ne daje mu čist izlaz na kraju, klasično olakšanje koje donosi katarza hvatanjem ubojice nego, umjesto toga, ostavlja okus mučnine.
Iako žanr načelno obećava rabibrigu, “Terapija” nije laka knjiga za čitanje, pa stoga nije čudno što je roman uzburkao Njemačku i ostavljao je noćima budnu.
Osobno, nisam bila budna, ali nisam bila niti mirna.
Ako ste se ikad pitali kako je to u glavi mentalno oboljele osobe, kako shizofreničar vidi svijet, eto odgovora - nije nimalo ugodno u okruženju ispunjenom paranojom, u moru nelogičnih misli koje iskaču poput noževa i izvode harakiri vlastitim sinapsama, u kovitlacu osjećaja koji vas okuju poput lošeg vremena na pustom otoku.
Fitzeku je, piše u zahvalama, dok je pisao knjigu, pomogao brat Clemens, privatni docent za neuroradiologiju, iako nije čitao sve, a vjerojatno nimalo utjecaja nije imao na bolesni svijet mašte opisan u romanu.
“Terapija” je, sasvim intimno, nabijena bizarnostima; čujno osjećate lom ljudskosti u sebi dok pokušavate unijeti logiku u zbrkanu psihu likova.
Svaki put kad vam se učini da ste ulovili trag, početak nereda, i da biste priču, čitateljski, mogli poredati u kauzalni tijek, neka luda misao iskoči sa strane, povuče nit tkanja i ispara svu pribranost koju ste uspjeli isplesti.
Sjajno! I duboko uznemirujuće, jer na polovici knjige potajno ste bojite da više nije luda samo Anna, nego i vi sami.
“Terapija” je, u svojoj biti, roman o dugotrajnoj terapiji (riječima), u kojem pisac, vještinom, uspije na kraju i čitatelja smjestiti na kauč.
Tu je onda i preokret, jedan, pa još jedan, koji možda jeste, a možda i niste naslućivali, ali vam o njemu, ili njima, ne smijem ništa reći, jer na tome počiva čitava struktura romana i zaplet priče.
Po tome mi se Fitzekov način pripovijedanja čini iznimnim, ako ne već jedinstvenim, i to je vjerojatno razlog što je dobar dio Njemačke 2006.
godine bio budan.
Fitzek je, u međuvremenu, napisao još šest romana, po jednom od njih je snimljen film (Das Kind), i čini se, prema biografiji na njegovoj web stranici, potpuno zdravom i uravnoteženom osobom (za nekoga tko se proslavio, blago rečeno, pomaknutim romanima).
Ideju za “Terapiju” dobio je početkom 2000.
godine, dok je u liječničkoj ordinaciji čekao s djevojkom na pregled.
Bilo je već negdje blizu ponoći, u osmom satu čekanja, kad mu je na pamet pala sljedeća misao: “A što da moja djevojka više nikad ne izađe iz ordinacije?” (Dakle, normalan je.
Bio je samo umoran.)
Iako je Sebastiana njegova majka uvjerila kako će sigurno dobiti Nobelovu nagradu za književnost, “Terapiju” su, najprije, odbili baš svi izdavači.
Onda je, početkom 2002., upoznao literarnog agenta Romana Hockea koji mu je pomogao da se knjiga konačno objavi.
Kasnije je Fitzek priznao - da je znao da je Hocke svojedobno bio urednik Michaela Endea (proslavio se romanom za djecu “Beskrajna priča”), nikad ga ne bi svakodnevno maltretirao pozivima pitajući ima li kakvih novosti.
Autor i agent potpisali su ugovor s nakladničkom kućom Droemer Knaur.
Prva naklada romana pozicionirana je na 4000 primjeraka.
Na ovom dijelu Fitzek se počinje zahvaljivati svojim čitateljima - bez njih, bez njihove osobne preporuke, “Terapija” nikad ne bi postala bestseler.
Rijetkost je vidjeti toliku zahvalnost pisca prema čitateljima, a još je ljepše na kraju hrvatskog prijevoda vidjeti njegovu e-mail adresu i molbu da mu se pošalje mišljenje o knjizi.
Ne zaboravite, Fitzek je u međuvremenu postao zvijezda.
I to s pokrićem!

 
 
Nick Vujicic
Život bez ograničenja
Ivana Bajer
Za Nicka sam, kao vjerojatno i milijuni drugih ljudi, saznala tako što sam pogledala njegov video na Youtubeu (www.youtube.com/watch).
Video, na raznim mjestima, ima više od 100 milijuna pregleda.
Ne postoji bolji uvod za predstavljanje Nicka ili njegove knjige od ovoga.
Pogledajte ga.
Vidjet ćete na njemu čovjeka koji je došao na ovaj svijet bez ruku i nogu.
Ima tek maleno lijevo stopalo koje on od milja zove "moj pileći batak".
Vidjet ćete na videu kako Nick, unatoč tome, igra golf, vozi skateboard, surfa na valovima i, da, kao motivacijski govonik govori pred milijunima ljudi širom svijeta.
Ali ono najbitnije što ćete vidjeti i osjetiti jest njegov osmijeh i životnu radost.
Nick je vjerojatno jedna od najsretnijih, najzadovoljnijih i najispunjenijih osoba s kojom ćete se susresti u životu!
Često mi ljudi kažu, kad spomenem ovaj video, kako ga ne mogu gledati, kako im bude jako žao kada vide takvu životnu priču.
Jako pogrešno! Nick ni u kojem slučaju ne potiče na sažaljenje, možda eventualno prema njegovim nametnutim životnim ograničenjima, ali prema njemu - nikako! Osjećat ćete duboko poštovanje, ganutost i možda dobiti želju saznati koja je tajna jednog tako velikog čovjeka.
Pa,  uzmite knjigu u ruke.
Čitala sam knjigu uz pauze, jer sam nerijetko proplakala dirnuta njegovom snagom, vjerom, iskrenošću i ironičnim humorom! On toliko prihvaća sebe da je u stanju šaliti se na svoj račun na nevjerojatne načine - glumiti kip na traci za prtljagu u zračnoj luci i namigivati prestravljenim putnicima meni je dokaz nesalomljivog duha i velike vjere u život!
Da, Vjera je bila prva stvar koju sam nosila u sebi nakon pročitane knjige.
Nick ima ogromnu vjeru u Boga da je ovakav došao na svijet s razlogom, s dubokom životnom svrhom.
Za one koji nisu vjernici, ovo što Nick osjeća može se isto tako nazvati i drugim imenima: vjerom u Život (s velikim Ž).
Vjerom u Svemir.
Vjerom u univerzalnu inteligenciju.
Koje god ime izabrali, Nick vjeruje da svime oko nas upravlja vrhunska mudra inteligencija koja nam život daje kao dragocjen poklon koji u sebi nosi mnogo više od onoga oku vidljivog, mnogo veću svrhu i smisao.
Nick u sebi nosi beskrajnu svjesnost životne svrhe.
Da smo svi mi tu s razlogom.
Da život nije tu kako bismo ga "odradili“, već da svatko od nas ima svoju dragocjenu ulogu u njemu.
"Bog je iskoristio moje neobično tijelo i dao mi sposobnost razveseljavanja srca i bodrenja duha", kaže on.
Čitajući knjigu otkrit ćete da nije bilo jednostavno.
Veliki dio djetinjstva i Nick je bio tužan, ogorčen, pitao se zašto je kažnjen takvim životom, pomišljao na samoubojstvo.
Okolina ga nije prihvaćala, jer na žalost, kao društvo, još nismo naučili prihvaćati različitosti.
Ali je Nick uspio pronaći svoju životnu svrhu, između ostaloga zato i što ga vjera i nada nikada nisu napuštale.
On je odlučio da to neće dopustiti.
Nick u sebi nosi ogroman dokaz koliko su velika i svemoćna ljudska bića.
Koliko smo u stanju nadrasti ograničenja koja su pred nama.
Tko to može bolje dokazati svojim primjerom nego on? Dok je bio dijete stavljali bi oko njega jastuke kako bi mu pomogli da se sam podigne iz ležećeg u sjedeći položaj.
Ali ne, on je odlučio sve to napraviti sam, bez pomagala, podupirući se čelom o zid.
Želio je biti samostalan, bez obzira na ograničenja.
Što mislite koliko je puta pao, koliko mu je modro bilo čelo i cijelo tijelo? Ali uspio je.
Kakav primjer za ljudsku hrabrost, upornost i bezgraničnost! Zašto ne primijeniti sličan prostup i u našim životnim izazovima?
Nick nas kroz knjigu uči zahvalnosti.
Da, Nick je nevjerojatno zahvalan što ima lijevo stopalo.
Njime tipka na računalu, koristi smartphone, svira klavijature i još mnogo toga drugoga.
"Neki se ljudi osjećaju kao žtrve jer su rođeni u siromaštvu.
Neki tvrde da su žrtve jer su im se roditelji razveli, jer su slabog zdravlja, jer imaju loš posao ili nisu onoliko mršavi, visoki i lijepi koliko bi željeli biti.
Umjesto toga, zašto se ne fokusirati na ono što imate u životu, na one blagoslove koje ste dobili?" Nick je primjer zahvalnosti na djelu!
I posljednja poruka koju Nick prenosi u svojoj knjizi i na predavanjima širom svijeta - svi ste savršeni! Upravo ovakvi kakvi jeste.
Svi ste predivni! Cijelo jedno poglavlje u knjizi zove se "Volite savršeno nesavršenog sebe".
"Umjesto da se bavite nesavršenostima, nedostacima ili pogreškama, usredotočite se na svoje blagoslove i na doprinos koji možete dati.
Bez obzira na to da li je ta  darovitost znanje, mudrost, kreativnost, marljivost ili brižna duša.
Ne morate ispuniti ničija očekivanja! Možete definirati vlastitu inačicu savršenstva!"
Nick jest.
I njome inspirira milijune.

 
 
Lars Kepler
Paganinijev ugovor
Tanja Tolić
U mirnoj, svijetloj noći bez vjetra jedan je brod pronađen kako ga nosi voda u južnom Stockholmskom arhipelagu.
Brod je naoko prazan, ništa se ne čuje.
Na palubi je prazna ružičasta lježaljka.
U velikoj kabini bračni krevet u obliku strijele.
Na rubu kreveta, uz uzglavlje, sjedi mlada žena u traper jakni, raširenih nogu, jednom se rukom naslonila na ružičasti jastuk.
Gleda otvorenih očiju, uplašena izraza lica.
U dugačkoj, crnoj kosi ima kopču u obliku bijele golubice, golubice mira.
Mrtva je.

Inspektor Joona Lina za slučaj mrtve djevojke zainteresirat će se kad dozna da je djevojka umrla od utapljanja, iako nigdje na njezinom tijelu nema tragova morske vode.
Pronađena je potpuno suha.
Neće proći mnogo vremena, a Joona otkriva da mrtva djevojka nije ona za koju je policija isprva mislila da jest.
"Prava" Penelope Fernandez, ravnateljica Švedske udruge za mir i arbritražu, posvećena pacifistkinja i oštra suparnica proizvođačima oružja, istodobno mahnito bježi slabo naseljenim otokom s dečkom Björnom dok ih neumoljivo slijedi hladnokrvni ubojica.


Na najvišem katu ulice Grevgatan broj 2 sa stropa mrtav visi, kao da lebdi u zraku, Carl Palmcrona, generalni direktor Inspekcije za strateške proizvode.
Ispod njega nema stolice, nema stola, zbog čega sve upućuje na ubojstvo.
U njegovu vruću fotelju hitno pak mora zasjesti Axel Riessen, bivši inspektor ratnih materijala, nekadašnji violinist apsolutnog sluha, izmučeni čovjek koji ne spava dulje od 30 godina, usamljenik s mračnom tajnom iz prošlosti i potencijalno ništa manje kontroverznom iz sadašnjosti.
U industrijskoj zoni, u kolibu za građevinarce, zalivene benzinom, zaključan je pak 17-godišnji Stefan Bergkvist.
Ispred kolibe stoji čovjek s upaljenom šibicom u ruci.
   

To je pozornica na kojoj švedski bračni par Ahndoril, pod zajedničkim pseudonimom Lars Kepler, gradi radnju svojeg drugog kriminalističkog romana, "Paganinijev ugovor", upravo objavljenog u nakladi zagrebačke Frakture.
Alexandra Coelho Ahndoril i njezin suprug Alexander Ahndoril hrvatsku su publiku već osvojili svojim prvijencem "Hipnotizer" u kojem Joona Lina, uz pomoć hipnotizera Erika Marije Barka, istražuju trostruko brutalno ubojstvo u kojem su sve žrtve iz iste obitelji.

Hipnotizera u "Paganinijevom ugovoru" više nema, ali Joona Lina, uz pomoć obavještajke Sage Bauer koja izgleda kao vila, dostojna mu je zamjena i tek je sad jasno koliko je u "Hipnotizeru", zbog blistave ličnosti psihijatra ovisnog o lijekovima, ostao, nepravedno, pomalo u drugom planu.
Joona Lina, otkrivamo, zbog čega postaje podjednako uzbudljiv lik, ima svoje demone - pati od misterioznih glavobolja koje ga u sekundi prikuju za pod od bolova, jednom davno imao je obitelj - ženu i kćerkicu, koje su stradale pod nerazjašnjenim okolnostima, u vezi je s arheologinjom Disom, a moguće i svojom pomoćnicom Anjom Larsson koja mašta o tome da je Joona odvede u finsku saunu.

Slučajevi koje rješava u drugoj od ukupno osam knjiga, koliko Alexandra i Alexander namjeravaju napisati u Keplerovom serijalu, manje su zagonetni nego oni u "Hipnotizeru", ali podjednako strašni i daleko složeniji po strukturi, likovima i njihovim međusobnim odnosima.
Brzo postaje jasno tko je ubojica i zašto ubija, no to ne smeta pri čitanju jer "Paganinijev ugovor" ionako ne funkcionira po principu "whodunnit", odnosno klasičnog detektivskog romana u kojem istražitelj traga za zločincem i njegovim motivom, nego više kao triler sastavljen od mreže raznovrsnih zločina u kojem treba rasplesti sve rukavce hobotnice.


Iako u jednom trenutku, dobrano prije završetak romana, sve postaje kristalno jasno, napetost nije ništa manja: "Paganinijev ugovor" poprište je demonskog vrzinog kola u kojem jednako vrijedan dokaz pruža i metak, ali i Stradivarijeva violina, a užas ne proizlazi iz frenetične serije brutalnih umorstava, koliko iz onoga što slijedi nakon njih.
Jako će se, naime, znakovitom pokazati rečenica domaćice "lebdećeg" Carla Palmcrone: "Umrijeti nije nikakva noćna mora".

U Keplerovom prvom romanu podtema je bila hipnoza i činjenica da u hipnotičkom stanju nije moguće lagati.
U "Paganinijevom ugovoru" taj je dio - ovoga puta muzika - još bolji i  utjelovljen u liku Axela Riessena, glazbenog genija koji je u stanju reproducirati svaku notu, takt i skladbu koje je ikad čuo; prepoznati glazbeno djelo čak i po položaju prstiju na instrumentima koje svira kvartet snimljen na fotografiji.
Ne znam je li to uistinu moguće, ali je uvjerljivo opisano, kao što je bračni par Ahndoril jednako vješto, prizivajući Paganinija i njegov jedinstven talent (kroz povijest je postojalo svega nekoliko violinista koji su bili u stanju odsvirati Paganinijeve brze i komplicirane kompozicije...), reinterpretirao mit o Faustu i njegovom ugovoru s vragom.


"Paganinijev ugovor" jednako je sjajan kao i "Hipnotizer", meni daleko napetiji nego privijenac, filmske radnje i tempa, brzi fiks koji me koštao dvije noći sna.
Ako je takav i treći dio, "Eldvittnet", objavljen 2011., u kojem je tema, nakon hipnoze i muzike, spiritizam, teško će biti dočekati hrvatski prijevod.
Usput, iako ne manje važno, Željka Černok, koja je oba romana iz Keplerove radionice prevela sa švedskog, još jednom je obavila izvrstan posao!
 
 
Torsten Pettersson
Alfabetist
Tanja Tolić
U nedjelju, rano ujutro, jedan trkač našao je tijelo mlađe žene, potpuno gole, na putu za pješake u Stensti u Forshälli.
Ležala je na leđima i gledala u nebo crvenosmeđim rupama.
Netko joj je izvadio oči, a na trbuhu nožem urezao slovo A.
Slučaj je dobio kriminalistički istražitelj Harald Lindmark kojem je nedavno umrla supruga, a pomaže mu relativno nova, dvadesetjednogodišnja odlikašica s Policijske akademije, Sonja Alder, koja je pola godine provela u Americi studirajući serijska ubojstva.
Iako istražitelji ubrzo otkrivaju da je žrtva Gabriella Dahlström koja je nedavno dobila otkaz u nuklearnoj elektrani, a potom i uhićuju njezinog dečka, traumatiziranog vojnika Erika Lindella, koji je svjedočio silovanju, a potom i ubojstvu mlade djevojke u Bosni, istraga se zapravo ne miče s mrtve točke.
Motiv ubojstva Gabrielle nije jasan, Erik je uskoro oslobođen, a onda slijedi i drugo, a potom i treće ubojstvo, no ovoga puta ubijeni su muškarci.
I njima su iskopane oči, a na trbuhu urezana slova M i E.
Pokušava li to ubojica ispisati riječ “amen”?
To je, ukratko, početak krimića “Alfabetist” slabo  poznatog finskog autora Torstena Petterssona, kojim Lumen izdavaštvo, koje je roman objavilo lani, pokušava konkurirati na prekrcanom hrvatskom tržištu krimića i trilera.
U moru takvih naslova koji se pojavljuju svakoga mjeseca, i zatrpavaju kioske, knjižare, poslovnice pošte i benzinske pumpe, sigurno je prednost dobiti skandinavskog autora, pa mirno “surfati” na valu trenutnog obožavanja pisaca sa sjevera, no “Alfabetist” je, nažalost, malo kome zapeo za oko.
Moguće je da je to zato što Pettersson, za razliku od drugih pisaca krimića i trilera, nema karizmatičnog glavnog junaka poput, primjerice, Harryja Holea iz serijala Joa Nesbøa, Lisbeth Salander i Mikaela Blomvkista pokojnog Stiega Larssona, Erika Marije Barka iz “Hipnotizera” Larsa Keplera, ili dopadljivog para Erice Falck i Patrika Hedströma švedske kraljice krimića Camille Läckberg čija je “Ledena princeza” također u Hrvatskoj prošla prilično mlako (vidjet ćemo hoće li biti bolje s nastavkom, “Propovjednik”, koji se prodaje na kiosku po nižoj cijeni).
Uglavnom, Petterssonov Lindmark bljedunjav je, nezanimljiv lik, no svejedno mi se čini da je taj prvijenac nepravedno zanemaren jer je njegov adut, naspram prosjeku krimića koji se objavljuju u Hrvatskoj, možda čak i jači – nema problematičnog detektiva kojeg ćemo voljeti, ali ima nabijenu, dobro ispričanu i, najvažnije, originalnu radnju.
Priču, i to je prvi plus “Alfabetista”, čitatelju otkriva  nekoliko pripovjedače.
Dominira Lindmarkov glas, koji u obliku pisma čitateljima prepričava događaje oko ubojstava, no tu je i glas serijskog ubojice s kojim roman počinje.
Iako kritičari kao dodanu vrijednost ističu upravo taj jedinstveni pogled u svijest serijskog ubojice, meni je osobno taj dio bio najslabiji; mnogo su mi se više svidjela biografska pisma žrtava.
To je ujedno druga prednost pred prosjekom romana sličnoga žanra u kojima su žrtve obično kulise, često i potrošna roba koja služi tek psihopatskim ubojicama da se razmašu i dovoljno nas uplaše, prije nego ih detektivi uhvate.
Ta su pisma, koja ispisuju Gabrielle, Lennart Edvard Gudmundsson, a posebno ruska djevojčica Nadežda Stepanova potresni uvidi u ljudsku psihu i prirodu; studije naprasno prekinutih ili skrenutih života koji su stremili ka sreći i od kojih su neki, zahvaljujući ubojici, prekinuti prije nego su proživljeni, a neki - eto obrata! – i spašeni.
Pettersson je vrlo vješt u, za krimiće, toliko nužnom zbunjivanju čitatelja i držanju tempa radnje (pa vam oči niti jednog trenutka ne skreću s knjige), a u “Alfabetistu” je i zamutio granice dobra i zla, pa u nekim slučajevima čitatelj nema izbora nego slegnuti ramenima i događaje proglasiti lošom srećom.
Glavni adut, i tu Petterson ima malo konkurencije (zbog čega bi ga trebalo iskopati iz mora kojekakvih krimića…), potpuno je neočekivani motiv za ubojstva.
Ovdje ću čvrsto stisnuti usta i prepustiti vam da sami otkrijete zašto je “Alfabetist” zapravo neočekivani dragulj.
Inače, Torsten Pettersson (1955) rođen je u Turku u Finskoj, ali se 1990.
godine preselio u Švedsku i počeo predavati književnost na Sveučilištu u Uppsali.
Pored posla i brige o sinu, profesor je uspio napisati nekoliko kratkih priča i čak devet zbirki poezije, a onda se odlučio uhvatiti žanra krimića.
Pisao ga je nekoliko godina, polako, usput slušajući omiljene opere, a kad je djelo dovršio, stavio ga je u omotnicu i anonimno poslao svojem izdavaču, Söderstormu, na natječaj za kriminalistički roman.
Rukopis je osvojio srebrnu medalju, a povjerenstvo je, u obrazloženju nagrade, usporedilo roman s najboljim djelima tog žanra u švedskoj književnosti, i dalje ne znajući da je autor krimića zapravo njihov kućni pisac.
“Alfabetist”, u originalu “Daj mi svoje oči” (Ge mig dina ögon), brzo je postao bestseler u Švedskoj, a Pettersson je najavio da planira napisati trilogiju o Haraldu Lindmarku i njegovim slučajevima.
Drugi dio, “Göm mig i ditt hjärta” (Sakrij me u svom srcu), objavljen je u Švedskoj u jesen 2010., a treći, završni nastavak autor još piše.
 
 
Paul Auster
Mjesečeva palača
Dora Kršul
"Bilo je to onog ljeta kad se prvi čovjek spustio na Mjesec.
Bio sam vrlo mlad, ali nisam vjerovao da za mene ima budućnosti.
Htio sam živjeti opasno, ići do krajnjih granica i onda vidjeti što će biti sa mnom kad tamo stignem.
Kao što se ispostavilo, umalo nisam preživio.
Malo po malo nestao je sav moj novac, izgubio sam stan i završio na ulici.
Da nije bilo djevojke Kitty Wu, vjerojatno bih umro od gladi.
Upoznao sam je slučajno, ali s vremenom sam shvatio da je ta slučajnost zapravo bila oblik moje spremnosti za spašavanje samog sebe kroz druge.
To je bio početak.
Od tada nadalje događale su mi se čudne stvari.
Zaposlio sam se kod starca u invalidskim kolicima.
Saznao sam tko mi je bio otac.
Prehodao sam pustinju od Utaha do Kalifornije.
Sve je to bilo davno, ali pamtim dobro te dane, pamtim ih kao početak vlastitog života."
Prvi su ovo retci "Mjesečeve palače", rečenice koje su me istoga trena privukle knjizi koju sam držala u rukama.
Moj ritual odabiranja knjige po prvih par rečenica u ovom se slučaju pokazao iznimno korisnim.
Započela sam čitati i...
nisam više stala.
Ovaj uvod savršen je primjer ONOG tipa uvoda koji vas odmah "navuče" na priču koja slijedi.
Ukratko, u citiranom odlomku opisana je radnja cijeloga romana.
Mudro je dakle Auster uobličio taj odlomak, znajući kako će rijetko tko ostati imun na tu kratku, zanimljivu priču.
Dapače, idealno za nekoga tko se prvi put susreće s njegovim djelima.
Da, ovo je prvo Austerovo djelo koje sam pročitala i mogu samo reći - mea culpa zbog toga.
Čitajući knjigu, nebrojeno puta pomislila sam kako taj, meni novootkriveni Auster genijalno vodi čitatelja kroz radnju.
Opisuje probleme mladog intelektualca Marca Fogga koji se u svojim "formirajućim" godinama osjeća strano, i samom sebi i okolini u kojoj se nalazi.
Uz obiteljsko-socijalnu pozadinu koja daje naslutiti izvor svih njegovih životnih pitanja, preispitivanja i nesigurnosti, tu je i vrijeme promjene, kako njegove same tako i svijeta oko njega.
Radi se o 1968./69.
godini, čovjek prvi put slijeće na Mjesec, nasilje je posvuda; Hladni rat u punom je jeku, tu je i pola milijuna američkih vojnika u Vijetnamu, studenti su nezadovoljni...
"Ta su vremena, naravno, bila teška za sve.
Sjećam ih se kao uskomešanosti masa i politike, izgreda, megafona i nasilja."
Istovremeno, Marcu umire ujak Victor, jedina preostala dotad živuća rodbina i ostaje sam samcat.
Bez apsolutno ikoga.
On i ujakova ostavština od preko tisuću knjiga.
Odlučuje ih čitati, redom kako ih je ujak kupovao i slagao, potpuno se otuđujući od svijeta.
Pročitavši svaku knjigu, prodaje ih trgovini starim knjigama, prehranjujući se tim novcem, plaćajući školarinu...
"Htio sam pljunuti na svijet, učiniti nešto potpuno nezemaljsko.
Sa svim žarom i idealizmom mladog čovjeka koji je previše razmišljao i pročitao previše knjiga, odlučio sam da je ono što trebam učiniti - ništa.
Moje djelovanje sastojat će se od militantnog odbijanja da uopće djelujem.
Bio je to nihilizam uzdignut na razinu estetskog suda." Sukladno svojoj nihilističkoj odluci, on zaista ne čini ništa, pomalo propada, gladuje i mršavi, postaje beskućnik s "adresom" u Central Parku i ukratko, odlazi k' vragu.
Marco kasnije kaže: "Mislio sam da je to što činim hrabro, ali bio je to  samo najbjedniji oblik kukavičluka: uživanje u preziranju svijeta i odbijanje suočavanja s vlastitim problemima." Zanimljivo je kako se u katastrofalnu situaciju doveo upravo uz opipljivo preziranje svijeta u kojem živi.
Taj prijezir doista je lako osjetiti čitajući prvi dio knjige.
I lako ga je shvatiti kada se radi o tom specifičnom vremenskom kontekstu.
Malo kompleksnije bilo mi je razumjeti što to čovjeka navede da, posredno, taj prijezir na kraju krajeva pretvori u autodestruktivan proces.
Auster koristi kratke i često ironične rečenice, ponekad te rečenice zvuče kao da mu se stvarno nije dalo pisati.
Baš takvim rečenicama čitatelju maksimalno približava psihičko stanje lika koje postaje, kako sam rekla, prilično opipljivo.
Osjetljivije čitatelje možda "uhvati blues" od vrlo vjernog prikaza vrlo rastrojenog mladića koji je jednostavno dignuo ruke od svijeta i samog sebe.
Baš kad pomislite kako je ovo u principu mračna knjiga o autodestruktivnoj prirodi čovjeka koji se prepustio autodestruktivnoj prirodi svijeta oko sebe, u priči se pojavljuje Thomas Effing.
Radi se o invalidnom starcu koji Marca zapošljava kako bi se brinuo o njemu.
Effing nije mogao ni slutiti kako je mladiću kojeg je zaposlio potpuno promijenio smjer daljnjeg života.
Lik ovog neobičnog starca nadasve je zanimljiv.
Na trenutke čitate o simpatičnom, bespomoćnom djedici u kolicima, a već sljedeća stranica iznenađuje vas sirovim Effingovim karakterom.
Njegov crni humor "probija sve plafone", što se fantastično ogleda u njegovom imenu, koje si je sam izabrao godinama ranije.
"Već mi je ranije bio rekao da je Effing igra riječi, i ako ga nisam potpuno pogrešno pročitao, mislim da znam kako je do njega došao.
Kad je napisao ime Thomas, vjerojatno mu je na pamet pala fraza 'nevjerni Toma'.
To je zatim, slijedom asocijacija, postalo 'jebeni Toma', 'fucking Thomas', koje je onda, konvencija radi, promijenio u f-ing, Effing.
Tako je postao Thomas Effing, čovjek koji si je sjebao život.
Znajući za njegovu sklonost prema crnom humoru, mogao sam zamisliti kako je bio izrazito zadovoljan sobom."
No Marco ni u najluđim snovima nije mogao zamisliti da je starac o kojem brine - njegov djed.
Od tog trenutka priča postaje pomalo nevjerojatna, a glavnu ulogu preuzima niz slučajnosti koji povezuje davno izgubljene djeda, sina i unuka.
Od trenutka pojavljivanja Thomasa Effinga u romanu, shvatila sam da je Auster istinski majstor pripovijedanja, kako ga se često naziva.
Unutar započete radnje, započinje još jednu, o Effingovoj mladosti i životu.
I to ne na onaj naporan način prijelaza iz jedne radnje u drugu, već tako da prijelaze uopće ne osjećate i doživljavate ih kao prirodan slijed.
Što se s Marcom, Effingom i nekim drugim, kasnije uvedenim likovima događalo, neću otkrivati, samo ću reći kako je knjiga od korica do korica zanimljiva jednakim intenzitetom.
Završetak romana doživjela sam kao izbor ostavljen čitatelju.
Ovisit će o tome vidite li čašu uvijek polupunu ili pak polupraznu.
Za mene je ovo roman s neočekivanim i pomalo bolnim - happy endom.
Na vama je da otkrijete vlastiti doživljaj "Mjesečeve palače" i njenog završetka, uz moje čvrsto stisnute palčeve kojima dozivam onu polupunu čašu.
Dodatan poticaj za čitanje "Mjesečeve palače" može biti i činjenica kako je, ubrzo nakon prvog objavljivanja 1989.
godine, postala klasikom američke književnosti.
Kad se sve podcrta, moju asocijaciju na ovaj roman čine tri pojma - neobična obiteljska priča, egzistencijalizam i brutalna slučajnost.

Na kraju, ne mogu biti sretnija što je upravo "Mjesečeva palača" prvo Austerovo djelo koje mi je bilo preporučeno i koje sam pročitala.
Zašto? Jer sam ju doživjela kao fantastičnu pozivnicu za otkrivanje lika i djela Paula Austera.

 
 
Alenka Mirković
Glasom protiv topova
Dora Kršul
Počinjem pisati recenziju ove knjige i prvi put susrećem se s problemom da zaista ne znam kako i od čega započeti.
Muči me mnoštvo pitanja...
Kako napisati dovoljno dobru recenziju za tako prokleto dobru knjigu? Kako se oduprijeti napasti da 99 posto ove recenzije ne budu citirani dijelovi iz knjige? Kako napisati pohvalu ovoj knjizi i njenoj autorici i ne strepiti da ću nakon objave recenzije "pasti u bed" jer ću shvatiti da sam to mogla učiniti još bolje? U startu objavljujem kapitulaciju pred emocijama vezanim za "Glasom protiv topova" i Vukovarom i krećem...
Alenka Mirković svoju "Pandorinu kutiju", kako naziva ovu knjigu, započinje događanjima u Vukovaru i Hrvatskoj 1990.
i početkom 1991.
godine i vodi nas sve do pada Vukovara u studenom 1991.
Kao mlada učiteljica u jednoj vukovarskoj osnovnoj školi, raspad Jugoslavije doživjela je kao situaciju koja neće imati pretjerane veze s njom i gradom u kojem živi.
Kako kaže, "život u malim sredinama kakva je bio i Vukovar, podrazumijevao je kako se oluje velikih, povijesnih, sudbonosnih događanja obično dobro ispušu dok ne stignu do njih." Tada nije mogla ni slutiti da će nadolazeća oluja svoje najcrnje zube pokazati upravo u njenom gradu.
A o svojoj ulozi u toj oluji vjerojatno nije mogla sanjati ni u svojim najluđim snovima...
Nakon prvih višestranačkih izbora u Hrvatskoj, situacija se naglo počela zaoštravati.
A gdje ju je najbolje "zaoštriti" ako ne na području gdje zajedno, u jednom gradu, žive Hrvati i Srbi.
Srpska propaganda počela je pokazivati svu svoju "raskoš" i dojučerašnji prijatelji i susjedi počeli su paziti što pričaju među sobom i pomalo se razdvajati.
"Po starom Goebbelsovom receptu, dovoljno puta izgovarana laž postajala je istinom, broj neprijatelja se povećavao geometrijskom progresijom, a Srbi su postajali 'ugroženom' nacijom...
Osjećala sam kako, po toj perverznoj logici, i ja počinjem pripadati u grupu neprijatelja."
Po završetku školske godine, u ljeto 1991., nakon strahota u Borovu selu, Alenka traži dodatan izvor zarade i javlja se na oglas Hrvatskog radija Vukovar.
"Imala sam želju i potrebu da, barem na neki način, izrazim svoj vlastiti osjećaj bijesa, straha i otpora.
Znala sam kako su pred nama teški dani i htjela sam učiniti nešto, bilo što, samo da se ne osjećam ovako beskorisno, da ne osjećam kako netko drugi upravlja mojim životom, da ne moram čekati da bih doznala što mi donosi sljedeći dan..."
Dobiva posao, gdje počinje raditi u društvu Siniše Glavaševića, Josipa Esterajhera, Branimira Polovine, Vesne Vuković...
U tom sastavu, počinje se pisati povijest ratnog radijskog izvjestiteljstva Hrvatskog radija Vukovar.
U početku je radila na servisnim informacijama, no kako je situacija u gradu postajala sve ozbiljnija, tako je njen posao (i posao njenih kolega) postajao usko vezan za uskoro jedino događanje u Vukovaru - rat.
Kreću prve uzbune, prva granatiranja koja nedugo nakon samih početaka postaju vukovarska svakodnevica.
Svjesni činjenice da je radio jedini medij koji njihovim sugrađanima može svakodnevno pružati informacije o stanju na bojišnici u gradu, ekipa s HRV-a počinje živjeti svoj posao.
Svakodnevno prikupljaju informacije sa svih ključnih mjesta u gradu: općine, štaba za obranu, bolnice, mnogobrojnih skloništa...
Pišu i emitiraju svoja izvješća, podižu moral braniteljima i slušateljima koji mjesec-dva nisu vidjeli danje svjetlo i čiji se život u potpunosti odvijao u podrumima.
Moram li spomenuti da su im životi neprestano ugroženi? Prikupljaju informacije za vrijeme granatiranja, jure gradom, riskirajući svoje glave, kako bi u javljanjima mogli dati potpunu sliku ostatku Hrvatske o proteklom danu u Vukovaru.
Ljudima koji su bili apsolutno jedini glas koji se čuo iz Vukovara, dogodilo se da im je Hrvatski radio u Zagrebu počeo "rezati" izvješća.
Najčešće bi izostavili onaj dio u kojem se nalazio komentar "na službene stavove ili izjave političkog i vojnog vrhovništva u Zagrebu".
Slušajući javljanja Siniše Glavaševića, možete čuti apel: "Nemojte mi to odsjeć..." Naime, novinari Hrvatskog radija Vukovar ponavljali su kako je pomoć gradu, u svakom smislu, neophodna.
Kako (obećana) pomoć nije stizala, njihovi apeli i opaske bili su s pravom sve žešći, na što je Zagreb odgovarao žestokim rezanjem vukovarskih izvještaja.
Ljudi padaju u nepovratnu apatiju, jasno im je da nikakve pomoći nema niti će je biti, krive hrvatsku državu da ih je zaboravila...
U daljnje polemike oko ove teme neću ulaziti, no jedno je jasno - nekome ili nekima nije bilo u interesu da glas Hrvatskog radija Vukovar zagrmi svom snagom.
Nekome je smetao glas Alenke Mirković i njenih kolega koji je upozoravao da je pomoć neophodna jer, između ostalog, u gradu su bile i novorođene bebe, djeca, more ranjenika, poginulih.
Nevjerojatno, ali istinito...
Ono što me osobno fasciniralo tijekom čitanja knjige, nepojmljiva je hrabrost ovih ljudi.
U ovom trenutku, posebno ću se usredotočiti na autoricu ove knjige.
Dakle, žena od svojih 27 godina, koja uspijeva nadvladati svoje strahove za neki viši, plemenitiji cilj.
U knjizi se u par navrata osvrće na nošenje sa strahom, nadvladavanje tog osjećaja.
"Strah je bio normalan, za strah je bilo debelog razloga, bio je posvuda oko nas, samo je valjalo naći način kako da mu ne dopustim da me paralizira."
Kad pokušavam samo zamisliti situacije opisane u knjizi, u startu me već tada paralizira strah.
Tako da mi je potpuno neshvatljiva takva hrabrost.
Čitajući, osjećala sam enormno divljenje spram tih ljudi te u konačnici, strašnu dozu strahopoštovanja.
Strah je, u tim trenutcima bio svakodnevna pojava, a na sve što je svakodnevno, čovjek se kad-tad navikne.
"Dok smo te večeri ubijali vrijeme kartama, eksplozije u dvorištu nisu mi se činile toliko strašnima.
Razmišljala sam o tome i došla do zaključka kako i strah ima svoje stupnjeve.
Čovjek ih, jedan po jedan, polako svladava i to tako da se navikne na jedan, a onda izloži drugom, većem.
(...) Dok smo kartali rekla sam Zvezdani: 'Znaš šta ću ti reć? Jest da sam se danas pošteno isprepadala i da sam samo mislila kako će svaka granata pogoditi baš nas.
Ali kad smo došli natrag, živi i zdravi...pa, znaš, nikada se nisam osjećala toliko...živom...'"
Druga stvar koja mi je zapela za oko, iz ženske perspektive, bili su higijenski uvjeti, o kojima Alenka također piše.
Situacija je to gdje se na vodu gleda kao na suho zlato, gdje ljudi u podrumima improviziraju sanitarne čvorove, gdje nema čistog donjeg rublja...
"Naravno da sam smrdjela.
Bila sam prljava kao svinja.
Bilo mi je teško sjetiti se kada sam se zadnji put okupala, a na sebi sam, već više od mjesec dana nosila istu odjeću.
Svako jutro koristila sam deodoran, ali sam znala da on samo može slabašno maskirati vonj koji se oko mene širio.
Kosa mi je bila prljava i masna, obrve nisam počupala već tri mjeseca, a noge nisam smjela ni pogledati."
Svima je poznata sudbina grada Vukovara.
Alenka Mirković s kolegom Josipom Esterajherom uspjela se kroz kukuruzišta probiti do Vinkovaca.
Preživjela je.
Stranice na kojima opisuje taj put, muku, užas, strah,  meni osobno predstavljaju najstrašniji dio knjige od kojeg se ledi krv u žilama i zastaje dah.
Konačno došavši na sigurno, završava knjigu sljedećim riječima: "Bilo je gotovo.
Za mene je rat završio i ja sam ga izgubila.
Bilo je lijepo zaspati i ne znati više ništa..."
U ovoj strašnoj, istinitoj priči, smatrala sam nevjerojatnim humor koji se provlačio kroz sve njihove ratne dane i koji ih je vjerojatno održavao na životu u situaciji kad "danas jesi, a sutra nisi".
Neću ga prepričavati jer smatram da prepričavanjem ne bih postigla ni upola onaj efekt koji te šale ostavljaju u izravnom čitanju knjige.
Također, ne mogu izostaviti koji redak o Siniši Glavaševiću.
Alenka Mirković o svom prijatelju i kolegi pisala je na način da ga kroz čitanje, možete doživjeti i kao svoga prijatelja, osobu punu neke neobjašnjive i opipljive pozitivne energije, vedrine, ideja, osobu iz koje je prštao život.
Ovo nije knjiga u kojoj se političkim ili vojnim rječnikom polemizira o Vukovaru.
Ovo je knjiga u kojoj je svjedokinja tog vremena opisala ono što je vidjela, ono što je doživjela i način na koji je sve to proživljavala i preživljavala.
Napisala je to jednostavno, bolno iskreno, s duhovitim epizodama, i hvala joj na ovoj knjizi.
Tadašnja ekipa Hrvatskog radija Vukovar dio je mozaika heroja Vukovara.
Netko se može zapitati zašto jednostavno na vrijeme nisu digli ruke od cijele priče.
Jer, ako sve odlazi k vragu, zašto i radio ne bi otišao k vragu? Na kraju krajeva, mogli su o Vukovaru izvještavati iz Vinkovaca, kako su neki novinari radili.
Odgovor je vrlo jednostavan.
Siniša Glavašević napisao je: "Jer, tko će ostati ako se svi odreknemo sebe i pobjegnemo u svoj strah? Kome ostaviti grad?"
 
 
Yann Martel
Pijev život
Tanja Tolić
Obitelj Robertson preživjela je na moru trideset i osam dana.
Kapetan Bligh i brodolomci, nakon pobune na brodu Bounty, izdržali su četrdeset sedam dana.
Steven Callahan izdržao je sedamdeset šest dana.
Owen Chasem, koji je pričom o kitolovcu Essexu, što ga je potopio kit, nadahnuo Hermana Melvillea, preživio je osamdeset tri dana na moru s dva člana posade, a u međuvremenu su i jedan tjedan ostali na pustom otoku.
Obitelj Bailey preživjela je sto osamnaest dana.
Bio je i jedan korejski mornar na trgovačkom brodu, kažu da se zvao Poon, koji je 1950-ih na Tihom oceanu preživio sto sedamdeset tri dana.

Piscine Molitor Patel, dečko koji je ime dobio po najboljem pariškom bazenu, pa se zbog zadirkivanja vršnjaka preimenovao u Pi (jer je Piscine, u netom samostalnoj, ali duhom i dalje kolonijalnoj Indiji, često znalo skliznuti u Pissing), po matematičkoj konstanti, iracionalnom broju koji između ostaloga opisuje i kružnicu, na moru je izdržao dvije stotine dvadeset i sedam dana, više od sedam mjeseci.
Društvo mu je radio Richard Parker, bengalski tigar.

Četvrti roman Yanna Martela, kanadskog pisca koji danas ima 49 godina, dragocjena je književna poslastica i iz nekoliko razloga mi je drago što upravo njime završavam čitalačku 2012.
Najprije, tu je sasvim očit razlog: u kinima je upravo počela igrati raskošna fantazmagorična bajka tajvansko-američkog redatelja Ang Leeja koji je svijet oduševio "Tigrom i zmajem".
Prema prvim kritikama i ocjenama gledatelja na iMDb-u Pi, i još više Richard Parker, koji su mi toliko prirasli srcu, doživjeli su poštovanja vrijedno filmsko utjelovljenje pa se ni Yann Martel, a ni Ang Lee ne moraju skrivati od srama na, recimo, dnu Tihog oceana.
Lijepo je znati da tvoj junak, ili junaci - na dvije noge ili četiri šape - sasvim svejedno, žive dobar život i u tehnikoloru.

Drugi razlog je nešto nalik domoljublju, koliko je to za mene, dijete svemira, uopće moguće osjetiti.
Verzija romana koju sam čitala ona je iz 2009.
godine, u nakladi Mozaika knjiga, ukrašena ilustracijama koje zaustavljaju dah, čitatelja katapulitiraju na to široko, opasno, ljuto, ekstatično, magično more kojim plove Martelovi brodolomci.
Naslikao ih je hrvatski ilustrator Tomislav Torjanac, koji se u listopadu 2005.
prijavio i pobijedio na svjetskom natjecanju za ilustrirano izdanje, a koje su organizirali Martelov škotski nakladnik Canongate Books, britanski dnevni list The Times, australijske novine The Age i kandaske The Globe and Mail.
Ta je verzija romana prvi put objavljena u rujnu 2007., na hrvatski je prevedena 2009.
godine.


Inače, "Pijev život" prvi je put objavljen 2001.
godine, u nakladi kanadskog Knopfa, nakon što su ga najprije četiri izdavača odbila.
Mislim si, ta četvorica se negdje već godinama grizu za guzicu od muke, jer je Martel za "Pijev život" 2002.
godine osvojio vjerojatno najprestižniju književnu nagradu, Man Booker Prize (nakon objave imena ovogodišnjeg dobitnika Nobelove nagrade za književnost nisam više sigurna da odbor za dodjelu nagrade zapravo zna čitati).
  

Treći razlog što s Pijem radosno završavam 2012.
godinu, priča je sama i svi slojevi koji su se iz nje odmotali, i ostavili me istodobno tužnu i sretnu, ushićenu i uznemirenu, noćas u tri ujutro kad sam zaklopila posljednju stranicu.
Priča ide ovako.


Piscine Molitor Patel, koji je sam sebe prozvao Pi, živi s obitelji u Pondicherryju koji je prvog studenog 1954.
pristupio Indijskoj Uniji.
Otac, koji gubi živce zbog gospođe Ghandi, vlasnik je i upravitelj zoološkog vrta.
Majka je zaljubljena u čitanje.
Ravi, Pijev brat, zaljubljen je u sport.
Pi? Pi je zaljubljen u vjeru, sve religije ovoga svijeta - rođen je kao hindu, na obiteljskom odmoru osvojit će ga kršćanstvo, iako će ga Isusova žrtva ispočetka besmislenošću uporno nervirati, po povratku u Pondicherry otkrit će ljepotu islama, tog, naoko, "spleta laganih vježbica, beduinske joge po vrućini".


Zanimljiva je to scena u romanu kad obitelji Patel, u šetnji esplanadom, naiđe na tri mudraca - pandita, katoličkog svećenika i imama.
Sva trojica pohitaju roditeljima Patel radosno u susret, u želji da pohvale njihovog mlađeg sina što je tako dobar vjernik i svim srcem štuje Višnua/Isusa/Alaha.
Posvađaju se tamo, usred tog predivnog dana bez oluje i oceana, ta tri mudra čovjeka.
"Muslimani sa svojim jedinim bogom uvijek izazivaju nevolje i nerede", uzvikne pandit.
"Velike li koristi Bogu od toga što je s vama, a pokušali ste ga ubiti!", bijesan je imam.
"Hindusi porobljuju ljude i obožavaju preodjevene lutke.
Oni su obožavatelji zlatnoga teleta, klanjaju se kravama!", prosikće župnik.

"Bapu Ghandi je rekao da su sve vjere istinske, a ja samo hoću ljubiti Boga", kaže tiho Pi i spusti pogled u pod od srama što je otkriven njegov religijski promiskuitet.
Čitam i mislim - Yann Martel je, stvorivši Pija, više učinio za ekumenizam i međureligijski dijalog, nego sve crkve ovoga svijeta.
Jer, Bog je ljubav, zar ne? Zašto je, zaboga, bitno kakvu formu poprima ljubav dok ispunjava svoju "funkciju", dok nas može katapultirati preko granica ovog, materijalnog svemira u vječnost?!

Vjera će se, u danima koji nadolaze, pokazati ključnom za Pijev opastanak.
Negdje sam pročitala da "Pijev život" govori o potrazi za Bogom, no to nije sasvim točno.
Pi ni u jednom trenutku ne traga za Bogom, jer ga nosi u srcu.
Da nije tako, nikad ne bi mogao preživjeti 227 dana na moru.


Gospođa Ghandi bit će ta koja će preliti čašu, napokon je dokrajčila tatu.
Kad je Delhi u veljači 1976.
srušio vladu u državi Tamil Naduu, glava obitelj Patel odlučila je da će prodati zoološki vrt i svi iseliti u Kanadu.
Iz Madrasa su isplovili dvadeset i prvog lipnja 1977.
godine na japanskom teretnom brodu Tsimtsum panamske registracije.
Četiri dana kasnije brod je potonuo.


Mornari su Pija, s nakrivljene palube, bacili u čamac za spašavanjem u kojem je već ležala zebra slomljene stražnje noge.
Bengalskom tigru, Richardu Parkeru, Pi je sam, usred oluje, u napadu užasnog straha i žudnje za bilo kakvim oblikom suživota, prije nego je stigao razmisliti, bacio pojas za spašavanje dok se tigar borio za život u moru.
Na pučini, kad oluja prestane, u čamcu će otkriti i krvoločnu hijenu.
Narančica, divna orangutanica s Bornea, do čamca je doplovila  na otoku banana sapetom u mrežu, pa su i nju primili.


Hijena će najprije napasti zebru.
Polako će ju jesti, živu, umirat će danima.
Potom će krenuti prema bezazlenoj orangutanici koja nikad u životu nije susrela hijenu pa nije niti znala da se treba bojati te pohlepne, vječno gladne životinje.
Onda će hijena početi mjerkati Pija, ali će bengalski tigar, skriven ispod cerade, udarom šape smlaviti grabežljivca.
Ostat će Pi i Richard Parker - šesnaestogodišnji dječak koji ljubi Boga, iako je izgubio sve na svijetu, i dvometarski narančasti tigar koji je upravo pojeo posljednji obrok, a dnevno jede pedeset kilograma mesa.

Pi će, da se spasi od tigra, sagraditi splav i privezati je za čamac.
Prostor ispod cerade bit će teritorij Richarda Parkera, Piscine će polako, mjesecima, označavati svoj teritorij na jednom dijelu čamca i dresirati tigra.
Lovit će mu ribu i skupljati kišnicu.
Prodorno će zviždati u narančastu zviždaljku, u pustoši ničega, i snažno ljuljati čamac, sve do morske bolesti, kako bi Richard Parker usvojio tko je vođa čopora na tih par kvadratnih metara čamca, prostora slobode i spasa usred Tihog oceana.
Jednom su samo vidjeli brod, tanker, koji je projurio pored njih tolikom brzinom da ih je gotovo rastavio na atome.
Prisustvo Richarda Parkera spasilo je tada Piju Patelu život, jer da je bio sam, izgubio bi razum od očaja.
S vremenom, Pi će početi spavati na ceradi, iznad od vrućine skrivenog tigra.
Ponekad će čuti prusten, najtiši tigrov zov, dašak kroz nos u znak prijateljstva i bez opasnih namjera.
Putovat će, a da nisu niti znali, sedam mjeseci uskom cestom, pacifičkom ekvatorskom protustrujom.

Priče o brodolomcima, i brodovima, o morima i opasnostima, znaju biti smrtna tlaka.
Ne samo zato što je ocean uistinu strahotan po život kad ga ne promatraš s obale.
Volim Hemingwaya, ali ponekad bih poželjela da sam ja on sabljarka koju je lovio, pa da me ubije odmah na desetoj stranici.
Na "Mobyja Dicka" nikad se, priznajem, nisam odvažila - svaka čast Hermanu Melvilleu, ali 635 stranica o kitu za mene je bilo previše.
Ispričavam se i Danielu Defoeu; za Robinsona Crusoea znam samo sa satova prepričavanja školske lektire.
"Pijev život" nije ništa takvoga - nikakav udav od knjige, strahomorna, gusto istipkana epopeja koja iz čitatelja cijedi zadnju kap života kako stranice na moru odmiču.
"Pijev život" je uzbudljiva, emocijama nabijena avantura, po mogućnosti - knjiga koja bi se trebala čitati kao obavezna literatura na satovima religijskog odgoja, kad bismo, kojim čudom, njime mogli zamijeniti vjeronauk u školi.


Čitajući "Pija" naučila sam kako pripitomiti veliku mačku (možda mi sad uspije i s ovom kućnom...); dobila sam važno životno upozorenje - čuvaj se hijene i nosi zebru u srcu; ako slučajno zapneš na moru kao brodlomac, znaj da je morske kornjače lako uloviti, a da je njihova krv slatka i brzo gasi žeđ; ako vidiš horizont s metar i pol visine, od tebe je udaljen četiri kilometra; morska bolest se lakše podnosi kad je čamac postavljen okomito na valove; bengalski tigar napada samo kad nema drugog izbora, prije toga će te svakako upozoriti; nije bitno što očaj dolazi, nego je važno to što prolazi i...
priča je nekad ipak bolja opcija od istine.
Priča o životinjama.

Zašto? E pa, da biste to doznali, morat ćete pročitati "Pijev život".
 


 
 
Anne Tyler
Vježbe disanja
Dora Kršul
Započeti s čitanjem knjige i odmah se osjećati "kao doma"… upravo takav dojam na mene ostavljaju romani Anne Tyler, američke spisateljice koja je za ovaj roman dobila Pulitzerovu nagradu 1989.
godine.
"Raznizane godine" prvi je roman ove spisateljice koji sam pročitala i nakon kojeg je rođena moja literarna ljubav prema njoj i njenim djelima.
Nisu to romani od velike akcije ili nezaboravnih prevrata, ali nezaboravan je način kojim Anne Tyler vodi priču, način na koji čitatelju predstavlja likove i uvlači ih svakome pod kožu.
Zadržava se uglavnom na istoj tematici, obiteljskim i bračnim odnosima, temi koja je sklona zaglibiti u dosadu i gnjavažu, no ona postiže upravo suprotno.


"Vježbe disanja" roman je o životu dvoje supružnika koje vrijeme neizbježno "gazi".
Iru i Maggie Moran upoznajemo i pratimo kroz jedan dan koji provode - u automobilu.
Putujući na pogreb obiteljskog prijatelja, "otkrivaju" nam se u svojem svakodnevnom izdanju.
Nakon 28 godina braka  nisu najzanimljiviji par na svijetu, vrlo često ne shvaćaju postupke i razmišljanja onog drugog i, što je najizraženije, Maggie i Ira su osobe potpuno različitih karaktera.
Osim što ih svakog upoznajemo iz njihove vlastite perspektive, zanimljivije je ono upoznavanje junaka kroz "oči" drugog lika.


Maggie je vrckava, simpatična ženica koja svijet promatra kroz ružičaste naočale.
U "Maggielandu" sve priče moraju završiti sretno, bez obzira na to imaju li uopće potencijala za happy end.
Ona će se svim silama potruditi izmijeniti ono što joj nije po volji, a što je neizbježno i jasno kao dan.
Glavnu riječ, uz idealizam i dobre namjere, vodi njena nepredvidivost koja na trenutke zna prilično živcirati njena supruga te čitatelja također.

S druge strane je Ira, Maggien suprug, staložen, samozatajan i jednostavan.
Najčešće ne razumije impulzivne poteze svoje supruge, no u većini slučajeva "pregrize jezik" zbog mira u kući.


Tu su Jesse i Daisy, njihovo dvoje djece, neobični svatko na svoj način.
Jesse, simpatičan kao dijete, a problematičan od puberteta nadalje.
Daisy, djevojka koja svoje slobodno vrijeme voli provoditi s prijateljičinom majkom, a ne s vlastitom.

Središnji je i najsloženiji lik, dakako, Maggie.
Ona nije mega-zanimljiva osoba, ne vodi uzbudljiv život i upravo to ju brine, boji se trenutka kad će zastati i zaključiti kako je život uludo potrošila.
Djeca, koja su joj bila jedina briga zadnjih 20 godina, polako odlaze od kuće.
Osjeća da ju nitko ne razumije, a bolnim doživljava trenutak kada ju kćer pita: "Mama? Je li u tvom životu postojao neki svjestan trenutak nakon kojega si se pomirila s time da budeš obična osoba?" Naravno da samu sebe ne doživljava običnom i ovdje Tyler odlično dočarava generacijski jaz koji je, htjeli mi to ili ne, neizbježan.

Kroz lijepe i pametne rečenice, nad kojima ćete nemali broj puta zastati i iščitavati ih još jednom, svjedočit ćete brojnim Maggienim preispitivanjima.
Preispituje samu sebe, svoj brak i odnos s djecom, životne poteze i trenutnu situaciju u kojoj se nalazi.
Nakon 28 godina braka, strasti s početka više nema.
Svakodnevica, razočaranje ili jednostavno monotonija dovode do trenutka u kojem se ona "zaljubljuje" u svog pacijenta u staračkom domu.
"Sve je u vezi s gospodinom Gabrielom zapravo bio Maggien pokušaj da pronađe neku raniju Irinu verziju.
Priželjkivala je onu verziju koju je bila upoznala na početku njihova braka, prije no što je ona za nj počela značiti razočaranje.
Nije ona nastojala osvojiti gospodina Gabriela; osvajala je Iru." 

Središnji dio romana vrti se oko Maggiena i Irina posjeta Fioni, Jesseovoj bivšoj ženi i majci njihove unuke Leroy.
Maggie svim silama, nakon skoro pola desetljeća, pokušava pomiriti svog sina i bivšu snahu.
Taj pokušaj od početka je osuđen na propast, svima je to kristalno jasno, jedino Maggie ne odustaje do samog kraja.
"Naprosto je osjećala da se svijet za mrvičicu pomaknuo iz žarišta, boje se nisu baš sasvim točno poklapale s nacrtanim obrisima - otprilike kao na loše otisnut oglas u novinama - pa bi, da ona samo malo popravi neke stvari, sve savršeno došlo na svoje mjesto."

Ira na to gleda ovako: "To je Maggiena slabost: vjeruje da se smije miješati u život drugih ljudi.
Misli da su ljudi koji su njoj dragi, bolji nego što stvarno jesu pa zato mijenja stvari koje ih okružuju kako bi ih prilagodila načinu na koji ona vidi te ljude."  Ta njena slabost zna biti strašno iritantna, tjera vas da bezbroj puta pomislite: "Čovječe, daj joj reci da konačno prestane, nemoguća je!" Kao što sam rekla, Ira reagira samo onda kad vidi da je Maggie otišla predaleko, on je svojevrstan putokaz prema realnosti.
 Vrlo čestom introspekcijom doznajemo što svaki od likova misli o onom drugom i taj dio je najzabavniji, ali i najdirljiviji.


Zašto najdirljiviji? Nakon svake međusobne kritike, živciranja, svađe, shvaćate da se oni, usprkos svemu (a ponajviše godinama), i dalje vole.
Pretpostavljam da je upravo to - brak.
Ne mogu to tvrditi sa stopostotnom sigurnošću, no svi dugotrajni brakovi za koje znam funkcioniraju otprilike na tom principu.

Osobno sam ove likove doživjela kao znance, stvarne ljude koji imaju svoje "mušice", na trenutke simpatične, na trenutke iritantne do boli.
U tome vidim ljepotu pisanja Anne Tyler; dopušta vam da se poistovjetite sa svakim likom, da suosjećate s njime, ali vam isti taj lik, iz perspektive drugog lika, primjerice ide beskrajno na živce.
To je ono što svi ponekad poželimo u životu - mogućnost sagledavanja samih sebe iz perspektive nekog drugog.

Ovo je, dakle, knjiga o malim i velikim, ali stvarnim, životnim događajima, o karakterima koji će vam se sigurno učiniti poznatim, a ponegdje ćete zastati i zaključiti kako ste upravo prepoznali sami sebe.

Za ljubitelje sedme umjetnosti zgodno je istaknuti da je 1994.
godine po knjizi snimljen istoimeni film, s Jamesom Garnerom i Joanne Woodward u glavnim ulogama.
Na kraju, kojom se god umjetnošću koristili pri upoznavanju s divnom pričom Anne Tyler, mogu vam samo reći - uživajte! I nikako nemojte stati na "Vježbama disanja", sigurna sam da nećete požaliti.
 
 
Alice Munro
Previše sreće
Tanja Tolić
“Da te volim, pisao bih drukčije.“ To je jedan prosječan znanstvenik društvenog usmjerenja, kojeg se svijet neće sjećati, napisao jednoj iznimnoj matematičarki krajem 19.
stoljeća koju svijet još pamti.


U ljubavi, naravno, nema nagovaranja.
Nema prisile, nema racionalizacije, nema na nama ni gumba koji bi se mogao pritisnuti pa da nekoga zavolimo.


Slijedom toga, ljubav nema nikakve veze sa srećom.
Dogodi se.
Ili se ne dogodi.

Ta je sudbina - da se ljubav ne dogodi - zadesila Sofiju Kovalevsku, briljantnu rusku matematičarku i spisateljicu, koju nije uspijevao voljeti jedan šarmantan, pompozan i za današnje pojmove sasvim nedorastao tip.
Kažem uspijevao, jer ju je na početku čini se volio, ali se ljubav potrošila kao zapaljena šibica kad je fokus, samo na sekundu, s njega prebacila na sebe.
Gledano s pozicije emancipacije, koja se nekim ženama očito dogodila prerano, žuljalo ga je, eto, sasvim prosto, što su bili previše ravnopravni i što je ona bila uspješnija - a bavila se samo diferencijalnim jednadžbama.
Gledano čisto ljudski, Maksim Maksimovič Kovalevsky bolovao je od previše oholosti i premalo ljubavi.

“Previše sreće“, druga zbirka priča kanadske spisateljice Alice Munro prevedena na hrvatski, zapravo je “prevara“, jer u 10 priča nema ni govora o previše sreće.
Osim ako, da oprostite na izrazu (i da se poslužim riječima izvrsne prevoditeljice Maje Šoljan koje je potom u jednom intervju prenijela urednica Naklade OceanMore Gordana Farkaš-Sfeci), ne govorimo o previše jebene sreće.

Alice Munro u ovoj je zbirci ispisala niz gorkih, mjestimično i bizarnih životnih priča, uglavnom ženskih, u kojima su junakinje kojekakve - i sitne duše; i dobre, požrtvovne žene; i buntovnice; i otuđene od same sebe da bi se spasile boli - ali možda najviše pogađa ona posljednja, o stvarnoj ženi, ruskoj matematičarki i spisateljici Sofiji Kovalevskoj, po kojoj zbirka i nosi ime.

“Služba, družba, prošnja, ljubav, brak“, kojom se lani Munro prvi put predstavila hrvatskoj publici, uz pomoć istog ženskog tandema (u izdanju nakladničke kuće Gordane Farkaš-Sfeci i prijevodu Maje Šoljan), bila je teška, ali ipak optimistična, i tematski zaokruženija, zbirka u kojoj su žene zarobljene u 60-ima, bilo doslovno, bilo odgojem, ipak uspijevale uhvatiti trenutke sreće.
U “Previše sreće“ trenutak mira dopadne doista tek možda Doree iz prve priče, “Dimenzije“, i to začudnim i strašnim obratom sudbine u kojem će mučitelj najprije postati spasitelj, a onda joj još i sudbina položiti u krilo jedan život koji će uspjeti sačuvati.

U “Beletristici“ se jedna Joyce ponada da je jednom nekome značila nešto; jednom u teškom periodu raspada braka, ali onda otkrije da su uspomene, stvarni ljudi i opipljive emocije ponekad tek poligon za priču, pa gubitak, pretpostavljam,  postane još teži, jer se stara rana iznova otvori.

U priči “Wenlock Edge“ naučit ćemo ponešto o ženskoj opakosti, i o tome kako muškarci često mnogo bolje podnose poniženje od žena.
“Duboke-jame“ govore o netipičnoj, mahnitoj potrazi za dušom; jednom sinu koji je prezreo roditelje i majci koja će, usprkos novom zidu nerazumijevanja, ipak pokušati napraviti korak bliže.


“Slobodni radikali“ zastrašujuća je priča o udovici koju će spasiti radikalna laž i krađa tuđeg života, “Lice“ prati život muškarca koji je na svijet došao kažnjen izgledom “hrpe kosanih jetrica“.
“Neke žene“ govore o nekim ženama koje ne vole bučno i posesivno i o drugima koje u prostor ljubavi pokušavaju ući kao agresivni otimači.


“Dječja igra“ vjerojatno je najbrutalnija u ovoj zbirci, jer skriva tajnu koja nagriza iznutra i upozorava nas da se šteta možda i može prikriti od drugih, ali od samoga sebe nikako.
U “Drvu“ je Roy, naoko, beskrajno opterećen time hoće li netko ući u “njegovu“ šumu i dobiti monopol na sječu stabala, iako je preciznije reći da ova, pretposljednja priča više govori o tome kakvih sve stabala ima među - ljudima.


“Bukve u gustoj šumi hoće narasti i do visine od trideset metara.
Na otvorenom se rastežu i u širinu pa budu široke koliko i visoke, ali stiješnjene među ostalim stablima protežu se uvis, a grane na vrhu znaju se silovito izvijati u svim smjerovima i katkad izgledaju poput jelenjeg rogovlja.
Ali u tom naizgled oholom drvetu katkad se krije mana, spiralni rast vlakana, na što upućuju valoviti nabori na kori.
To je znak da se drvo može slomiti ili se srušiti na snažnom vjetru.“ Drugim riječima, nije uvijek dobro biti zaštićen.
Izolacija, ako ne pogineš, rađa snagu.


Alice Munro i u ovoj je zbirci pitka, i dalje se lako čita, neupitan je talent kojim precizno lovi bit nečijeg života u svega par rečenica ili na par stranica.
Istodobno, proza joj je ovdje teška, mučna i opterećena onako kako su opterećeni ljudi koji ne mogu umaći krivim izborima.
Mnoge joj ovdje priče nemaju lakog, jasnog ili čistog kraja.

Roy, koji stabla bolje razumije od vlastite žene, na jednom se mjestu pita: “Koliko duboko je preduboko...
i kad znaš da je preduboko?“ Vještina pripovijedanja je, dakle, i dalje neosporno tu, ali kronično nedostaje neka zraka nade.
Čitanje je, naravno, u velikoj mjeri stvar ukusa, na temelju kojeg se onda kreira i dojam i stav.
Meni je glavni problem u čitanju “Previše sreće“ bio taj što u ovoj zbirci priča ima - premalo sreće.



 
 
Ludwig Bauer
Karusel
Lidija Deduš
U vašaru ljudskih sudbina život pojedinca ponekad se čini potpuno beznačajnim.
Gledano kroz širokokutni objektiv životnog aparata, svatko od nas tek je mikroskopska čestica u pokretačkom mehanizmu svijeta, maleno i beznačajno zrno u žrvnju velikog i nedokučivog makrokozmosa.
No gledano dublje pod površinu, svi mi na leđima nosimo odgovornost utjecaja na život i sudbinu drugog pojedinca; težak teret koji se, makar i u svom najjednostavnijem obliku, u konačnici i kao posljedica naših mišljenja i djelovanja, utjelovljuje u tijeku koji će poprimiti život neke druge osobe.
I baš kao karike u lancu, životi ljudi povezani su u beskonačan i isprepleten niz, satkan od situacija, mišljenja i djelovanja, s nedokučivim ishodom i nepoznatim slijedom događaja koji, neminovno, vode prema kraju.
Po smrti majke, ostarjeli Miroslav Baumann iz daleke Amerike vraća se u rodnu Hrvatsku gdje, nakon četrdeset i pet godina, brojnih političkih promjena i ratnih pustošenja, ponovno susreće svoju Evu - ljubav iz dječačkih dana koja mu je jedne davne godine, pred rastanak, dala zagriženu jabuku, a zatim sa cirkusom pobjegla za srcem od obitelji, rodnog mjesta, njega i svega što je do tada poznavala.
Evino je ime Gabrijela - djevojčica anđeoskog lika čije je srce bilo prevrtljivo i nesigurno, a volja labilna i podložna tuđem pogledu i lijepoj riječi.
Ponovno spojeni u starosti, Miroslav i Gabrijela pokušat će, u zajedništvu, nastaviti svoj životni put.
Kroz ponovno upoznavanje i zbližavanje, Gabrijela će Miroslavu ispričati o sudbini koja ju je zadesila nakon odlaska, sa svim nevoljama i zgodama, očekivanim i neočekivanim preokretima, muškarcima, ljubavnicima, muževima, obiteljskim prilikama i neprilikama te položaju u društvu koji se, s godinama, kao ringišpil dizao u visine, pa opet padao u blato, orući brazdu za novo sjeme.
Gabrijelin neobičan proročanski i iscjeliteljski dar pomoći će joj da se, iz djevojčice bez ambicija i snova, uzdigne u društveno prominentnu mladu ženu.
Svoju ulogu odigrat će i provincija između dva rata; intelektualno skučena, ali usmjerena ka razvoju i politički angažirana, pružit će Gabrijeli mogućnost napretka u financijskom, emotivnom i intelektualnom smislu.
No, hoće li joj pomoći da izbjegne vlastitu katastrofu?
"Karusel" je roman koji priča priču o nepredvidivosti ljudskih sudbina, ali i postavlja brojna pitanja o vlastitoj osobnosti.
Tko smo, odakle dolazimo, zašto smo ovdje i koliki utjecaj imamo na tuđe živote? Na vrtuljku sreće, u potrazi za vlastitim identitetom, mirom, zadovoljstvom - koliki utjecaj tuđi životi imaju na naše? I jesmo li, u konačnici, međusobno baš toliko različiti?
Kroz priču o ljudima, Ludwig Bauer ispričao je i priču o čovjeku i njegovom svevremenskom propitivanju sebstva, te o hermetičkoj zatvorenosti jedne sredine kao prototipa ljudskog uma nespremnog na prihvaćanje, praštanje i otpuštanje; uma gladnog krvi i osvete u zadovoljavanju vlastitih životinjski poriva.
Uma u kojem lov na vještice još nije završio.
"Karusel" mi se, u odnosu na "Kratku kroniku porodice Weber" koju sam nedavno čitala, čini bitno zrelijim i, u tom smislu, "kvalitetnijim" - izričajem, stilom i poukom.
Manje mi se dopao zbog vlastite sklonosti ka uspoređivanju te osjećaju koji mi se nametao cijelo vrijeme čitanja, a po kojem mi "Karusel" od "Kratke kronike porodice Weber" odudara toliko da bih se, čak, usudila reći kako su ih pisala dva različita autora.
No, vrijedi ga čitati zbog moralne pouke i magičnosti kojom odiše svaka njegova stranica.
Stoga mu dajem solidnu četvorku.
 
 
Éric Faye
Nagasaki
Lidija Deduš
Shimura Kobo običan je sredovječni Japanac.
Smjeran, pedantan, bez ambicija i nada, uljuljkan je u sigurnost okružja u kojem živi.
Sam, ali ne usamljen, vodi jednoličan, siv život, a kolotečina u kojoj pronalazi smiraj, satkana je od svakodnevnog odlaska na posao u meteorološku stanicu.
Bez prijatelja i društvenog života, bez obitelji i nasljednika, dani su mu obojeni samozadovoljstvom i jednoličnošću, svakodnevicom bez tektonskih poremećaja, sveprisutnom dokolicom bez mašte i snova.
Emocija nanizanih u ravnu crtu smrti s bolničkog ekrana, spreman je pomiriti se s neispunjenim sociološkim potrebama koje su se, s godinama, prestale množiti i postale uvele i stare, kao i on sam.
Iz takvog sna probudit će ga neobičan događaj i preokrenuti mu život naglavačke.
Kada počne primjećivati nestanak hrane iz frižidera, odlučuje se na improvizirano mjerenje nestalih količina.
Kako ne vjeruje u paranormalne pojave, posumnjat će da ga netko potkrada.
Kvart u kojem živi isuviše je siguran da bi optužio susjede, ali naglim nastupom neočekivanih događaja počet će poduzimati mjere opreza za koje nikad nije mislio da bi mogle stupiti na snagu.
Nakon što utvrdi količine hrane koje svakodnevno nestaju, odlučuje kamerom kontrolirati kuhinju čak i dok je na poslu.
Uljez se uskoro pojavljuje u kadru - pedesetosmogodišnja žena, tek dvije godine starija od njega, dovoljan je razlog da Shimura-san aktivira svoje obrambene mehanizme; poziv koji upućuje policiji ne bi li raskrinkao provalnicu i nastavio sa svojom mirnom i tihom monotonijom, uzburkat će dva života i na tren ih izbaciti iz ritualne kolotečine.
Međutim, ono što nije očekivao jest potresna spoznaja o životu slijepe putnice koja se nastanila u njegovoj kući, povremeno se hraneći iz njegovog frižidera, koristeći se njegovom kupaonicom i spavajući na madracu u ormaru jedne od njegovih soba.
Doznavši njezinu sudbinu beskućnice iz policijskog dosjea, vidno uznemiren životom žene koja je, na pragu starosti, ostala bez zaposlenja, primanja i krova nad glavom, započet će preispitivanje vlastitog života.
Sram zbog nesavjesnog postupka prema nezaštićenoj ženi pokrenut će u njemu suočavanje sa stvarnošću koja ga okružuje i, u konačnici, sa samim sobom.
Priča o Shimuri-sanu priča je o izgubljenoj generaciji osuđenoj na egzistenciju u zoni sumraka.
Ekonomska kriza i tehnološki napredak pogađaju sve slojeve društva, ali, dok se mladi ljudi prilagođavaju novim uvjetima usvajajući nova znanja i vještine, stariji se polako guše u vrtlogu bezbrojnih informacija, podataka, tehnologija; njihova znanja zastarijevaju, tijela im otkazuju, vještine se brišu novim, intelektualnim izazovima čiji trag je sve teže pratiti, dok se, u konačnici, ne izgube u masi onih koji društvu više nemaju što ponuditi.
Starenje u takvim okolnostima teška je zadaća za svakog pojedinca, kako onog koji, dobro situiran, iza sebe ima podršku obitelji, tako i samca koji se, bez obitelji i podrške, suočava s neizvjesnom budućnošću i sve izvjesnijom propašću.
Shimurina "podstanarka" predstavnica je takve generacije.
Izgubivši posao, otuđuje se od prijatelja zbog srama koji joj je nametnut, bez obitelji i djece osuđena je na beskućništvo i prehranu iz kanti za smeće samoposluživanja koje tamo baca proizvode s isteklim rokom trajanja.
Strah od neizvjesnosti jači je od srama, ali instinktivna potreba za preživljavanjem nadjačava oboje.
Ostavši bez svega, ova će pedesetosmogodišnja žena steći pronicljivost ulice koja će joj, u danom trenutku, pomoći barem djelomično zadovoljiti tu potrebu.
"Nagasaki" je roman inspiriran istinitim događajem koji je 2008.
godine objavljen u japanskom dnevnom tisku.
Na šezdesetak stranica, autor je ispreo priču o dvoje ljudi čiji se životi u jednoj točci nakratko dotaknu i promijene im smjerove zauvijek.
Ali, moralna pouka postavlja se u pitanjima: ne bismo li trebali preispitati naš vlastiti odnos prema ljudima koji su, stjecajem okolnosti, ostali bez života i dostojanstva? Ne bismo li se trebali društveno angažirati i, barem neizravno, pomoći im da se vrate na svoj put? Jer, sudbina pojedinca je vrlo krhka i neizvjesna.
Svatko od nas tek je mikroskopski djelić velikog plana; uljuljkani u svoje tople domove i obitelji, možemo li biti sigurni u vlastitu, neizvjesnu budućnost?
Na pojedincu je da prosudi.
 
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Tana French
Vjerno susjedstvo
Tanja Tolić
Obiteljske svađe uvijek su gorke.
Nemaju pravila.
Nisu poput boljki ili rana, nego više kao porezotine na koži koje odbijaju zacijeliti jer nemaju dovoljno materijala.
To je u svojoj priči iz 1930.
godine, "Babylon Revisited", napisao veliki američki pisac Francis Scott Fitzgerald.
Sad, kad to znate, pripremite se na gore.
U romanu "Vjerno susjedstvo" (Mozaik knjiga, 2012.), irske spisateljice Tane French, obiteljske svađe nisu niti poput boljki, niti poput rana, a nimalo nalik niti porezotinama na koži.
"Njene" su svađe slične odsijecanju udova ili vađenju vitalnih organa na živo.
To je zato što je "njena" nuklearna obitelj doista - nuklearna; više nalik, kako piše na poleđini knjige, terorističkoj organizaciji, nego toplom gnijezdu iz kojeg se sigurno polijeće u život.
Što je sasvim dobar razlog da se Frank Mackey, naš glavni junak i pripovjedač, pune 22 godine ne poželi vratiti u obiteljski dom.
No, obitelj je obitelj, uvijek postoji barem jedna osoba na koju ste prokleto slabi, pa će i Frank popustiti - i tu počinje ova gorka priča - kad ga nazove mlađa sestra Jackie i javi mu kako je u ulici u kojoj je odrastao, Vjernom susjedstvu, na broju 16, pronađen kofer koji vrlo vjerojatno pripada Rosie Daly.
Tko je Rosie? Rosie je djevojka s kojom je Frank planirao pobjeći od svoje lude obitelji kad je imao 19 godina, no ostavila ga je na cjedilu.
Umjesto da zajedno iz Dublina krenu put Londona, u potragu za boljim životom, Frank je tu noć s nedjelje na ponedjeljak, s petnaestog na šesnaesti prosinca 1985., proveo čekajući u sjeni, kraj ulične svjetiljke.
Iza Rosie ostala je samo poruka da ga napušta pa je Frank sam krenuo u avanturu, ali tek par kvartova dalje.
Ostao je u Dublinu, postao policajac - prikriveni istražitelj, u međuvremenu se oženio, dobio kćer Holly i rastao, a da i dalje nije dobio odgovor na pitanje kamo je Rosie, njegova prva ljubav, nestala, i zašto ga je ostavila...
"Potajno sam još ponosan zbog načina na koji smo se Rosie i ja voljeli.
Nismo imali od koga učiti - naši roditelji nisu baš bili svijetao primjer uspješne veze - stoga smo jedno od drugoga naučili ovo: kada te netko koga voliš treba, možeš zauzdati svoju eksplozivnu narav, zauzdati sve one bezoblične strahove, ponašati se odraslo umjesto kao tinejdžerski kromanjonac koji jesi i učiniti milijun stvari o kojima nisi ni sanjao", otkriva nam Frank dok nas uvodi u priču.
Kod Rosie je, kaže, volio njen um.
Da se nekako u njega mogao zavući, s radošću bi proveo ostatak života lutajući njime, samo razgledavajući uokolo.
S Rosie je želio samo jedno: krevet u kojem bi noću mogli spavati jedno drugome u zagrljaju, ujutro se buditi isprepleteni.
"Dao bih sve, sve na svijetu, samo za to.
Sve drugo što je svijet mogao ponuditi bio bi samo šećer na vrhu.
Slušam što sve danas ljudi očekuju od ljubavi i dođe mi da poludim."
U Vjernom susjedstvu na broju osam, gdje je Frank odrastao, pored Rosienog kofera čeka ga sotonino leglo.
Najprije, tu je otac.
"Otac mi je jednom rekao da je najvažnije što svaki muškarac treba znati odgovor na pitanje za što je spreman umrijeti.
Ako to ne znaš, rekao je, koliko vrijediš? Ništa.
Uopće nisi muškarac.
Meni je bilo trinaest, a on je u sebe već ulio tri četvrtine boce Gordon's finesta, ali hej, odličan razgovor.
Koliko se sjećam, bio je spreman umrijeti: a) za Irsku, b) za svoju majku koja je bila mrtva već deset godina i c) da mu dopadne šaka ona kučka Maggie Thatcher."
Primjećujete da nema spomena ni supruge ni djece? To je zato, kako nam par stranica dalje objasni Frankova majka, diplomirana manipulatorica i odličan dokaz za moju ideju o tome kako bi trebalo, u sve zemlje svijeta, uvesti dozvolu za roditeljstvo (koja se mora dobiti PRIJE nego se djeca naprave!), što starog Mackeyja njegova djeca toliko izluđuju da mora izaći van i napiti se.
Eh, da.
Frankova braća i sestre, i po krvi i po muci, onaj su tip ljudi koji su od djetinjstva naučili čuvati leđa.
Jer...
nikad ne znaš.
Možda te mamica opali kuhačom toliko jako da ti ostanu modrice (to je najbolja verzija), možda te zaskoči i prebije netko od braće (to je umjereno opasna, ali i dobar trening za sljedeću...), a možda te i tata stegne za vrat, dok ne ostaneš bez zraka, i istovremeno ti glavom lupa o zid (e, to je najgore).
Braća Shy i Kevin, sestre Carmel i Jackie, i kao odrasli ljudi bacaju se u akciju s trenutačnom, nepopustljivom spretnošću, kako to samo djeca pijanaca znaju.
Jer tata je, naime, kad bi se napio, volio izaći u Vjerno susjedstvo, sve do ulaznih vrata kuće obitelji Daly i urlajući pozivati Rosienog tatu da izađe van, da mu pokaže njegovog boga...
Je li Rosie zato otišla? Je li zato napustila Franka? Jer, zapravo, krv doista nije voda, zar ne? Kakav otac, takav sin?
Vjerno susjedstvo čine dva reda po osam kuća, starih zdanja od crvene opeke sa stubama koje vode do vrata glavnog hodnika.
Osamdesetih su u svakoj živjela tri ili četiri domaćinstva, ponekad i više.
Domaćinstvo je moglo značiti sve, od Ludog Johnnija Malonea, koji se borio u Prvom svjetskom ratu i rado pokazivao svoju tetovažu iz Ypresa, do Sallie Hearne koja zapravo nije bila prostituka, ali je morala nekako prehraniti sve te klince.
Sad vam je već jasno: u tih par stotina kvadratnih metara uspio se sasuti čitav pakao.
Na oronulom broju šesnaest nije, naime, pronađen samo kofer.
Ispod kamenog bloka, nakon par dana, tamo je pronađeno i tijelo.
A tamo ga je mogao "strpati" samo netko od tih nevjerojatno dragih, vjernih susjeda...
"Vjerno susjedstvo" nije toliko krimić, koliko obiteljska drama; zaplet priče ne počiva toliko na potrazi za ubojicom, koliko na potrazi za motivom.
Teror je ovdje zapakiran u svakodnevno.
Zato je još užasniji.
A glavni junak, koji je istodobno i detektiv i "žrtva", sam je za sebe psihološka studija, pored tolikih drugih psihijatrijskih slučajeva.

Sad odahnite, jer nije sve toliko crno.
U dobrim ste rukama.
Sve ovo gore zapravo je dokaz koliko je Tana French (39), koja je dosad napisala četiri romana, zapravo dobra.
Ne znam koliko je ovo doista, kako pišu strane kritike, jedna sasvim nova forma krimića, ali je svakako odlična – toliko dobra da ne samo da gutate stranice, nego i na svakoj visite do iznemoglosti, a nekad se i vratite, najčešće da bi se ponovno nasmijali Franku koji je opako duhovit.
Mlađem bratu Kevinu će, primjerice, reći: "Svaki put kad ne poslušaš starijeg brata, Bog ubije jednog mačića".
Bivšoj ženi, kad god dođe po malu, provaljuje u hladnjak, a jednom je prilikom pita obećaje li, ako joj poveća alimentaciju, da će početi kupovati bolji sok od pišaline koju sada ima.
Holly, svojoj devetogodišnjoj kćeri, drugom prilikom odbije kupiti bijele čizmice kakve ima neka zvijezda reality showa, uz objašnjenje: "Holly, srce, to nije zvijezda.
To je komad zrakopraznog prostora u preuskoj haljini".
Znate taj tip.
Lako ga je voljeti.
Ukratko, potpuno je jasno, kad krenete čitati, zašto je "Susjedstvo" proglašeno najboljim romanom 2010.
godine po izboru najveće internetske knjižare na svijetu, Amazona.
Tana French, pored svega, uopće ne pokušava odoljeti da svojoj novoj domovini, Irskoj (u koju se doselila 1990.
iz SAD-a i tamo se udala, dobila kćer i uzela i irsko državljanstvo), svako malo ne opali packu zbog pretjeranog i, nerijetko, licemjernog bogomoljstva.
Na primjer: "Carmel, Shay i ja došli smo na svijet ubrzo nakon vjenčanja naših roditelja, svake godine po jedno, baš kao što se moglo i očekivati u državi u kojoj su kondomi zabranjena roba".
Maestralna je ironija, iako vjerojatno nije sračunata, što je radnja romana smještena u najkatoličkoj zemlji na svijetu, a što su likovi iz romana do kraja priče od 521 stranicu, uspjeli prekršiti baš svih deset božjih zapovijedi.
Subverzivni je bonus što svakih par stranica, netko nekoga provjerava je li bio na misi ili ispovijedi, a bolni lajtmotiv - nedjeljni obiteljski ručak koji se gotovo redovito pretvara u katastrofu.
"Vjerno susjedstvo" je, kao što sam rekla, izvanredna obiteljska studija u kojoj odnosi funkcioniraju kao u terorističkoj organizaciji pa će se, slijedom toga, pokazati i da nema goreg zločina od izdaje vlastite obitelji.
Kanadska spisateljica Margaret Laurence jednom je prilikom napisala: "U nekim obiteljima 'molim' je magična riječ.
U našoj kući to je bilo 'oprosti'".
Oprosti je riječ koju Frank Mackey neće čuti, iako je cijeli odrasli dio života rastao s ožiljkom koji mu je ostavila izočnost Rosie Daly, ali će dobiti svoj završetak, svoje "zatvaranje poglavlja", svoj nagovještaj sretnoga kraja i života bez duhova iz tako pakleno dobrog "Vjernog susjedstva".

 
 
Erin Morgenstern
Noćni cirkus 
Tanja Tolić
“Cirkus stiže bez najave.
Ne prethode mu nikakve objave, nikakve tiskane obavijesti po oglasnim stupovima i pločama u središtu grada, ne spominju ga i ne reklamiraju u lokalnim novinama.
Naprosto je tamo, a još jučer nije ga bilo.
Njegovi uznositi šatori prugasti su, bijelo-crni; zlatu ili grimizu ni traga.
Ali još nije otvoren.
Ne još.
Otvara se u sumrak, zatvara se u zoru.”
Tako počinje roman “Noćni cirkus”, 33-godišnje američke spisateljice Erin Morgenstern koji je praktički preko noći postao bestseler, a za njega je u siječnju Summit Entertainment kupio i filmska prava.
Erin je svoj prvi roman, ljubavnu priču s elementima fantastike na 448 stranica, objavila krajem prošle godine, preciznije u rujnu, i već ga nazivaju jednim od najljepših romana 2011., ne samo zbog predivne naslovnice, nego i teme.
Glavni junaci, Celia i Marco, čarobnjaci su koje su njihovi učitelji, ne pitajući ih, uključili u misteriozno i potencijalno smrtonosno natjecanje u magiji, a koje se odvija upravo u tajanstvenom cirkusu koji radi samo noću.
Priča o “Noćnom cirkusu” zapravo je priča o tome koliko svijet zapadnjačkog nakladništva može biti okrutan.
Erin Morgenstern studirala je kazalište i dizajn svjetla na koledžu Smith; nakon diplome povlačila se po raznim uredima kao pripravnica i uglavnom se osjećala jadno jer je dane provodila fotokopirajući dokumente inteligentnim profesorima prava koji nisu uspijevali sami savladati običnu fotokopirku.
U jednom trenutku sve ju je to umorilo pa je, uz suprugovu podršku, dala otkaz i posvetila se pisanju i slikanju, provodeći usamljeno sate i dane u njihovom bostonskom domu.
Slike je prodavala za 20 do 30 dolara po komadu, da bi 2005.
godine, za jedne spisateljske radionice, napisala manji rukopis.
No, kako je pisala,  priča je postajala dosadnjikava, pa je likove odlučila poslati u - cirkus.
I tu je mašta konačno proradila.
Bila je silno uzbuđena jer je konačno našla ideju koja je funkcionirala.
Pisala je na mahove sljedećih nekoliko godina, ispisujući stranice o mađioničarima, akrobatima i paru blizanaca koji su imali sposobnosti medija.
No, kad je rukopis privela kraju odbilo ju je čak 30 literarnih agenata.
Na vrlo pristojan način, više-manje svi su joj poručili da je to što je napisala zapravo kaos, bez glave i repa.
Zbog poraza je toliko postala malodušna da je odlučila uništiti rukopis.
Srećom, sada već bivši suprug ostao je pribran, pa je sakrio isprintanu verziju, što je bio spas s neba jer su joj se konačno počeli javljati urednici koji su u njezinom romanu vidjeli potencijala i poručili joj da, ako značajno revidira radnju, ima nade da će ga netko od nakladnika objaviti.
Tako se rodila Celia, glavna junakinja, koje u prvim verzijama romana uopće nije bilo.
Tako se rodio i Marco, koji također dotad nije postojao među likovima.
Imajući sve ovo na umu, neke stvari o “Noćnom cirkusu” postaju mnogo jasnije (vratit ćemo im se kasnije).
Kad je Erin revidirala roman, konačno je krenulo.
Dobila je predujam od šest znamenki, što je honorar rezerviran za razvikane pisce.
Istoga trena počeli su je - i nakladnik i knjižari - trpati u ladice.
“Noćni cirkus”, reklamirali su je, kombinacija je serijala o “Harryju Potteru” (jer ima elemenata magije), serijala “Sumrak” (jer ima zabranjenu ljubav) i serijala “Igre gladi” (jer ima elemenata natjecanja s visokim ulozima).
Sad vam je već jasno kamo smjeram…
Erin Morgenstern, svjesno ili ne, u svemu je tome, kao spisateljica, postala prilična “žrtva” koja se ne snalazi uvijek baš najbolje.
(Wall Street Journal je, primjerice, jednom objavio kako se Erin požalila svom američkom nakladniku, Knopf-Doubledayu, da je boli ruka od potpisivanja 2200 primjeraka romana iz prvog izdanja, koje je tiskano u 100 tisuća.
Suho su joj odgovorili da je bolje da se privikne na bol.) Naime, pitanje je sljedeće: koliko je “Noćnog cirkusa” napisala uopće sama Erin Morgenstern, njezina imaginacija, koliko je priča proizvod njezine ideje? A koliko je produkt knjiških agenata koji su roman samo željeli dobro prodati i nakladničke kuće žedne novog hit-serijala koji će joj donijeti milijune? Pomoć agenata i nakladničkih kuća sasvim sigurno je neprocjenjiva, jer oni imaju mnogo više iskustva od autora amatera, no gdje je granica - gdje završava nužna pomoć, a počinje nasilna utrka za profitom u kojoj se književnost žrtvuje u ime dobrog proizvoda?
Jer, Erin, naime, ne želi pisati serijal.
Za nju je “Noćni cirkus” zaokruženo djelo i točka.
I tu je, mislim, sasvim u pravu.
Tržište je prezasićeno nestavcima koji se razvlače kao bezukusne žvakaće gume, zapletima koji su krajnje neuvjerljivi i dozlaboga dramtični, ali silno potrebni da bi se opravdao drugi, treći, četvrti nastavak… Ima li tu uopće književnosti? Da, “Noćni cirkus” sasvim sigurno neće ući u književne kanone, ali zašto ne bi funkcionirao kao zaokruženo djelce, nepretenciozni roman o čarolijama u kojem ima mnogo ljepote?
U prilog ovoj tezi ide i argument da ga je dobno i  profilu čitatelja zapravo jako teško svrstati.
Iako američki nakladnik i američke knjižare ciljaju na mladu publiku (tzv.
young adult), ovo je zapravo roman za odrasle.
Da, publika Harryja Pottera odrasta, kao i ona sage “Sumrak”, pa i “Igara gladi”, pa im treba štivo primjereno njihovoj dobi i ukusima formiranima u djetinjstvu, ali ovo nije roman za njih.
Gledati prvi roman Erin Morgenstern kroz prizmu čega u njemu sve ima, a da korenspondira s drugim bestselerima, zbilja je trgovački okrutno i nema nikakve veze s književnošću.
I tu je zapravo glavna mana “Noćnog cirkusa”.
Kad zatvorite knjigu, razmišljate par dana i pokušate na kraju donijeti neki sud, ne možete se oteti dojmu da ga je, zajedno s Erin Morgenstern, pisalo i nekoliko histeričnih urednika koji su silno u njega htjeli ugurati i Pottera, i “Sumrak”, i te dosadne “Igre gladi”.
Iz svog tog kaosa, jer i dalje tu ima kaosa iako je ušminkan, pomalja se glas originalne spisateljice koja je zapravo samo htjela napisati priču o prelijepom cirkusu i paru neobičnih blizanaca.
Mislim da su Erin – i američki urednici, koji su je, nagađam, tlačili, i sama Erin, koja je popustila vjerojatno stoga što je konačno htjela dovršiti prokleti roman – učinili priličnu štetu, jer je Morgenstern ponajprije zaista izvrsna pripovjedačica.
Radnja se odvija između tri priče, točnije tri pripovjedne linije, tri vremenska razdoblja i još autorica skače između dvije pripovjedne perspektive – one u drugom i one u trećem licu.
U tome se teško snaći ako knjigu ne čitate u kontinuitetu i uvijek jednako koncentrirano, no to ne umanjuje impresivnost autoričine vještine umetanja petlji u petlje, posebno u svjetlu činjenice da je prije toga bila potpuna amaterka.
Priča sama po sebi, u zapletu i razradi likova, ima dosta rupa.
Ako ćemo baš tvrdoglavo analizirati, drugi glavni junak, Marco, karakteriziran je u tek plošnim potezima pa ozbiljnijem čitatelju nije jasno zašto se Celia toliko u njega zaljubila, niti gdje vidi privlačnost, s obzirom da veći dio romana Marco ne figurira kao osobito simpatičan lik.
Niti njihova ljubavna priča nije dobro razrađena, barem ne na papiru, pa fatalnost osjećaja nekako visi u zraku.
Nedostaje i pravi završetak; nije jasno gdje su završili junaci o kojima ovisi sudbina cijeloga cirkusa, no taj dio se ne mora nužno pripisati nevještosti slaganja zapleta.
Moguće je da ja autorica naprosto neke krajeve priče htjela ostaviti otvorenima (nadam se da joj to nije sugerirao nakladnik nadajući se nastavku).
S druge pak strane, unutra su predivni likovi Baileyja, Widgeta i Poppet, koji apsolutno funkcioniraju: uvjerljivi su, izazivaju emocije, s njima se lako poistovjetiti (što je, poznavajući pozadinu nastanka romana, potpuno razumljivo, jer o njima je Erin zapravo i htjela pisati, pa je u njih unijela najviše energije i mašte).
Svijet magije koji je Erin Morgenstern stvorila definitivno je očaravajuć i, ne jednom, ispunit će vas divljenjem prema imaginaciji, čudovitosti ideja i autentičnoj čaroliji kojom autorica u svojoj glavi  raspolaže.
U nje je doista, da parafraziram citat iz jedne domaće dječje pjesmice, “jako neobičan um”.
Mene se posebno dojmio cirkuski šator u kojem se nalaze bočice ispunjene sjećanjima – kad otvorite neku od njih, miris koji iz nje izađe dočarava vam, primjerice, šetnju po plaži, miris mora ili ljeta, do razine da se osjećate kao da bosim nogama hodate po sipkom pijesku plaže…
Dok je pisala roman, kaže Erin Morgenstern u intervju koji mi je dala, imala je osjećaj da piše “čudnu knjigu”.
I doista jest čudna.
Rekla bih da je ono najneobičnije u njezinom romanu to što je glavni junak entitet koji zapravo nije čovjek.
Glavni junak je, naime, cirkus, pored fantastičnog para blizanaca.
Celia i Marco su tu tek dekoracija, tako da ako se planirate zakačiti na ljubavnu priču, zaboravite! No, ako želite iskusiti autentičnu magiju, ako vas zanose neobične ideje, ako maštate o paralelnim svjetovima u kojima funkcionira neka čudovita, nostalgična logika, onda je “Noćni cirkus”, odnosno Le Cirque de Rêves, pravo štivo (i mjesto) za vas.
U cirkus su utkane žudnje, snovi, strasti; nad njime se strepi, njegova je sudbina neizvjesna, sa cirkusom se čitatelj može povezati.
Neobično, jer obično se povezujemo s ljudskim likovima, iako bi vjerojatno ispravnije bilo reći da se obično povezuje sa životnim u priči, s onim što nam rezonira emociju, sjećanje, neki strastveni naboj.
Erinin cirkus je taj u koji se zaljubljujete, kao i svi pravi “rêveurs” iz romana.
Cirkus je taj zbog kojeg je sve zapravo nastalo, cirkus je priča i priča je cirkus.
“Netko treba ispričati te pripovijesti.
Kada bitke završe - one dobivene i one izgubljene - kada gusari pronađu svoje blago i kada zmajevi svoje neprijatelje pojedu za doručak uz šalicu finog lapsang souchonga… netko treba pohvatati i ispričati njihove priče.
U tome je čarolija.
Čarolija je u slušaču; svaki od njih čut će je drugačije i nitko od njih neće moći predvidjeti kakav će dojam na njih ostaviti.
Od banalnog do dubokog.
Možda ćeš ispričati priču koja će se nastaniti u nečijoj duši, postati njegova krv, njegovo ja, svrha njegovog postojanja.
Ta će ga priča dirnuti i pokrenuti.
I tko zna na što će ga tvoje riječi potaknuti.
To je tvoja uloga, tvoj dar.
Tvoja sestra možda vidi budućnost, ali ti je, dječače, možeš oblikovati.
Ne zaboravi to.
Napokon, postoje mnoge vrste čarolija.”
Ovaj odlomak, koji na kraju romana izgovara jedan od likova, vjerujem, pokazuje pravu, autentičnu namjeru autorice.
Ne znam, možda bi njezin originalni rukopis doista bio pravi kaos, bez glave i repa, no ovo je nešto o čemu bih ja voljela čitati, što bih voljela doživjeti dok u sumrak ulazim u - cirkus snova.
Cirkus koji stiže bez najave, kojem ne prethode nikakve objave, koji se ne reklamira po oglasnim stupovima i pločama u središtu grada, kojeg ne spominju u lokalnim novinama, koji je samo crn i bijel, bez ikakve druge boje, i koji se “otvara u sumrak, a zatvara u zoru”.
 
 
David Vann
Legenda o samoubojstvu
Tanja Tolić
Dok mi otac nije umro, nikad prije nisam razmišljala o neumitnosti odnosa roditelja i djeteta.
Smiješno pomalo, na onaj neugodan način kao kad se ljudi od nervoze smiju na pogrebima, oca imaš samo jednog; majku imaš samo jednu.
Koliko god bio odrastao kad umru, čini se da je neizbježno da te njihova smrt pomalo učini siročetom.
Nitko drugi, osim točno to dvoje ljudi, ne može biti u toj ulozi.
Kakvi god bili, jedini su roditelji koje imaš, koje si imao, koje ćeš ikada imati.
I kad umru, nastave živjeti, ponekad kao demoni koji te tlače u besanim noćima, ponekad kao sjećanja koja ti prodiru u snove, ponekad sasvim konkretno, dolijećući na poznatom mirisu koji je uletio kroz prozor, nalijepljeni na glas slučajnog prolaznika, zarobljeni u pogledu koji te okrznuo u masi.
Smrt sama po sebi nije problematična, ali znaju biti slojevi značenja koja sa sobom donese ili odnese.
Kontekst odnosa je taj koji je zajeban.

Zagrebla sam tek po površini.
Mogla bih i dublje, nije da nisam razmišljala o tome, no ovo je priča Davida Vanna.

Vann, Amerikanac rođen na Aljasci prije 45 godina, koji je nedavno gostovao u Zagrebu na poziv svog izdavača, Naklade OceanMore, čovjek je zdravog pogleda i osmijeha koji fizički nalikuje na mnogo simpatičniju verziju glumca Jona Voighta.
Kad mu je bilo 13 godina, nakon što su mu se otac i majka već odavno rastali, a on s majkom odselio s Aljaske i s ocem u pustoši američkog sjevera provodio tek trećinu godine, stigla je vijest da se otac ubio.
Puškom si je raznio glavu dok je preko telefona razgovarao sa svojom drugom bivšom suprugom, Davidovom maćehom, Nettie Rose.
Tri dana kasnije, na njezin rođendan, Nettie je dobila cvijeće od mrtvoga bivšeg muža.

U prve tri godine nakon očeva samoubojstva, David je uglavnom ljudima govorio kako mu je otac umro od raka.
Bio je prepun bijesa.
Naučio je, kako je otkrio u intervjuu britanskom Guardianu, živjeti dvostruki život.
Danju je bio odličan učenik, dječak koji se toliko dobro nosio s gubitkom oca da se njegovoj majci, školskoj savjetnici, činilo kako mu pomoć uopće nije potrebna.
Noću, eh noću...
Noću, kad se izgube dimenzije vremena i prostora, pa život i iskustvo postanu jedna ravna linija, ili točka, u kojoj je moguće da se sve događa istodobno i iznova proživljava, noću onaj kontekst s početka ovog teksta postane zajeban.
Vann je patio od nesanice, pa bi lutao predgrađima kalifornijskih ulica s očevim pištoljem u ruci, koji mu je, usput, dala majka (Vann i danas kaže kako misli da je to bila nevjerojatno glupa odluka...), i nesanicu liječio pucajući u ulične lampe.
Ponekad, skriven u krošnji drveća, kroz nišan bi gledao i ljude.


Insomnija je potrajala 15 godina.
Vjeruje kako se rodila iz njegova straha od gubitka svijesti, od gubitka kontrole.
Iz istog razloga nije popio piće do 22.
godine, a neko vrijeme se čak nije upuštao niti u seksualne odnose.
Očev pištolj je napokon prodao.
Je li se bojao da bi mogao skrenuti kao on? "Jesam.
Punih 20 godina.
Proganjao me osjećaj usuda.
To je jedina riječ koja odgovara osjećaju.
Bila mi je to sudbina.
Stvari bi bile loše, postao bih depresivan i osjećaj bi bio nezaustavljiv.
Vjerovao sam u njega.
A onda sam izgubio sve što sam imao, jer mi je popao biznis s jedrenjem.
Pao sam nisko.
Podbacio sam.
Ganjali su me zbog novca.
I onda...
Shvatio sam da mi uopće ne pada na pamet ubiti se.
Odjednom sam bio veseo.
Pomislio sam - to je to.
Najgori trenutak u mojem životu nakon očeva samoubojstva upravo je postao moj najbolji trenutak."

Prepričavam sve ovo da biste shvatili dubinu i veličanstvenost Vannove pobjede.
Jer kad otvorite njegovu zbirku priča, "Legendu o samoubojstvu", čeka vas poprilična količina boli, mučnine i beznađa.
Ne mogu se sjetiti kad sam zadnji put pročitala tako gadnu knjigu - žao mi je, nema boljeg izraza - možda dok sam čitala Hamsunovu "Glad".
Riječi vas razdiru, tako kirurški precizne u imenovanju osjećaja; Vann doista ne škrtari s iskrenošću.
Novinarka Guardiana, čiji sam intervju citirala ranije, kaže za Vanna kako je blagoslovljen direktnošću.
"Pitajte ga bilo što i odgovorit će vam bezobzirnošću sjekire", piše.
Ta se sjekira osjeća i u njegovom pisanju.
Logično, ljudi koji su proživjeli i preživjeli strahote, a ostali zdravi, ne zamaraju se verbalnim pizdarijama.
Da se razumijemo, ne zbog nekakvog osjećaja superiornosti, nego - čemu? Zašto lagati i muljariti da bi nešto ljepše zvučalo? Vrijeme postaje dragocjeno, čujete svako zrno pijeska kako sipi.

Strukturno, "Legenda o samoubojstvu", koja 12 godina nije uspijevala naći izdavača, sastavljena je od šest priča, od kojih središnja, "Otok Sukkwan", može funkcionirati i kao samostalni roman, a u nekim zemljama, primjerice Francuskoj, tako je i objavljena; izdvojeno.
Sadržajno, govori o tome što bi bilo kad bi bilo: nedugo prije nego što si je oduzeo život, otac je Davida pitao bi li tu godinu proveo s njim u divljini, u kolibi na jugoistočnom aljaskom jezeru.
Vann je odbio, pa središnji dio "Legende o samoubojstvu", koji obuhvaća dvije trećine zbirke, govori o tome što bi se dogodilo da je pristao.
U autobiografskoj zbirci priča, koja jest fikcija, ali inspiracijom se obilato napaja iz Vannova stvarnog života, David je postao Roy Fenn, a njegov otac Jim.
Iako se nećka, Roy odlučuje doći živjeti s nestabilnim ocem na pusti otok na Aljasci, no vrlo brzo počinje žaliti što je ostavio majku i sestru na planiranih godinu dana, jer otac postupno otkriva svoju sebičnost, nesposobnost i ludilo.

Neću pokušati uljepšati, jer nema smisla.
"Legenda" je, kako sam rekla, doista mučna zbirka koja je nesvakidašnjim talentom - ne samo za pisanje, nego i za život - pretvorena u čistu ljepotu.
Ono što je sasvim sigurno započelo kao egzorcizam, pokušaj da se jedan duboko traumatiziran dječak riješi očeve sjene i prijetnje samoubojstva kao izbora, preraslo je u zadivljujuće književno djelo kojem se teško može naći suvremenog pandana.
Stvar je vjerojatno u šokantnosti Vannova iskustva, u brutalnosti doživljaja kojem ne bi trebalo biti izloženo niti jedno dijete, a opet mnoga djeca jesu.
 

Kad ostanu sami u toj ledenoj pustoši, Roy će brzo požaliti.
Otac je danju dobro, no noći su pravi pakao.
"Vani se kiša ustalila, a njihova soba bila je mala i mračna.
Očevo šaptanje, šmrcanje i čudno ponašanje, zastrašujući zvukovi njegova očaja bili su tek koji korak od njega, a nije imao kamo." Svake noći otac, naime, plače i mrmlja, razgovara sam sobom, a izjutra se ponaša kao da se ništa nije dogodilo.
Pretvaraju se tako njih dvojica neko vrijeme, dok se otac noću ne počne obraćati 13-godišnjem dječaku i zamarati ga i slamati pričama koje odrasli nikako ne trebaju pričati djeci (a, opet, zastrašujuće je koliko često to čine).
Royu je to strašno slušati, ali sluša, jer nema izbora i...
jer ima izbora.

Royu je, naime, jasno da bi se otac mogao ubiti.
Zato je, uostalom, i došao.
Došao je uvjeren kako bi njegov dolazak mogao spasiti oca, spriječiti ga da povuče otponac na pištolju.
"Možda bih i odustao da nije bio jedini otac na svijetu, sjena ostatka svih onih prosaca i mogućih prosaca.
Raspolagao sam onime što sam imao", piše Vann na jednom mjestu.
I tu dolazimo do najstrašnijeg djela – uvjerenja djeteta da bi nekako, nečim, žrtvom najčešće, moglo spasiti zagubljenog roditelja.
Ne znam kakav je opći stav o tome, ali meni se to čini jednim od najgorih zločina koji može počiniti odrasla osoba.
Pritom nimalo ne olakšava činjenica da većina roditelja nije svjesna što čini djeci.
Kako god, u toj središnjoj noveli, "Otoku Sukkwanu", čini se kao da sve ide u pogrešnom smjeru i dolazi do stravične nesreće koja stvara neočekivani prevrat u priči.

U prve tri priče, "Ihtiologiji", "Rhodi" i "Legendi o dobrim ljudima", pratimo paralelnu literarnu stvarnost: otac se ubio, Roy s njim nikada nije otišao u divljinu, nego je nastavio živjeti s majkom i sestrom, no sudbina mu tu nije ništa naklonjenija, zbog onog očevog pištolja kojeg je dobio u nasljeđe.
Vann u tim pričama prepričava stvarnost kakvu je doista iskusio kao dijete - noćna lutanja, gađanja uličnih svjetiljki iz puške, moguće i majčinu stvarnu potragu za muškarcem koji bi je učinio sretnom...
Ono što šokira u tim pričama jest količina oružja dostupna dječaku koji još nije niti ušao u pubertet.
Nije to fikcija: stvarni Vannov otac, koji je maštao o tome kako će postati lovac i ribar, umjesto da trune kao zubar u stomatološkoj ordinaciji, svom je sinu prvo oružje dao kad je ovaj imao svega sedam godina – pušku dovoljno snažnu da ubije vjevericu, pod uvjetom da je kresne u pravu točku.
U dobi od devet godina David je već posjedovao karabinku .30-.30; s jedanaest godina ubio je svojeg prvog jelena.
Dobro je i ispao.
   

Treći, završni dio zbirke, koje čine preostale dvije priče - "Ketchikan" i "Nebesko plavetnilo" - govore o odraslom životu pisca, iako su i dalje ispričane iz Royeve perspektive.
Roy je sada u tridesetima, i vraća se na Aljasku kako bi skupio djeliće očeva života.
Poziva na večeru jednu od očevih bivših ljubavnica, ali joj nema srca reći tko je on, pa ne doznaje niti tko je bio otac kad nije bio otac.
"Utvrdio sam da su uspomene neizmjerno bogatije od svojeg izvora; put u prošlost može čovjeka samo otuđiti od same uspomene.
A kako je uspomena često sve na čemu se gradi život ili osobnost, povratak kući može točno to oduzeti", piše.

Zbirka završava mirno.
Očito, egzorcizam je uspješno obavljen.
Veliku ulogu je tu, sasvim sigurno, odigrala majka koja voli Royeva/Davidova oca imati u blizini.
"Trenutno je otac mala granitna ploča postavljena pokraj majčine kolibe uz more, u polju obraslom korovom i ledencvijećem.
Majka ga voli imati u blizini i tvrdi da su njihovi razgovori dobili na kvaliteti." Još veću ulogu je odigrala maćeha Nettie Rose, u knjizi nazvana Rhodom, koja je Vannu nekoliko godina, kako piše u zahvalama, predano pomagala razgovorima o svemu.
U životu se, kaže Vann, susrela s mnogim drugim smrtnim slučajevima (majka joj je ubila oca, a onda i sebe, što Vann ovlaš spominje u "Legendi o samoubojstvu", a šire tematizira u svojem zadnjem romanu "Caribou Island").
Vannu se činila neustrašivom.


U međuvremenu je, vjerujem, i sam otkrio da je neustrašiv.
Danas je opipljivo zahvalan, stalno je nasmiješen.
"Jesam", kaže u intervjuu Guardianu.
"Ali to je zato što je moj život jako dobar.
Meni potpuno ima smisla.
Jedno je proizišlo iz drugog, moja knjiga se rodila iz najružnijih i najgorih stvari.
Moj je život danas lagan, toliko sam sretan, ništa se loše ne događa.
Sretno sam oženjen, zadovoljan sam na poslu..."

"Legenda o samoubojstvu" nije samo fascinatan svjedok te njegove pobjede, realne mogućnosti da se izađe iz tragedije i traume, nego ponajprije spomenik životu.
Pročitajte, čak i uz rizik da vam ozbiljno rani srce.
Dosad ste vjerojatno ionako otkrili da veličanstvene životne priče nisu moguće i bez velikih boli.

 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Andrzej Stasiuk
Na putu za Babadag
Lidija Deduš
Da li vam se ikada dogodilo da ušetate u knjižnicu nemajući pojma što biste htjeli čitati, pa lutajući između polica, nećkajući se između "pametne" i "šund" literature, naletite na naslov koji vas zvučnošću i naslovnom fotografijom zaintrigira dovoljno da u trenutku shvatite kako će to biti knjiga pisana baš za vas?
Nevjerojatno, ali i u trenutku dok ovo pišem osjećam kako mi niz leđa klize trnci, oni isti koji su me obuzeli kada sam, u jednom takvom istraživačkom pohodu, sasvim slučajno naletjela na Poljaka Andrzeja Stasiuka i njegove prozne zapise objedinjene četirima riječima: "Na putu za Babadag".
Dijete u meni zavrištalo je od znatiželje o mjestu iz bajke, jer nisam mogla pojmiti da bi mjesto na ovom svijetu koje se zove Babadag moglo biti bilo što drugo osim bajkovitog grada do kojeg stižeš jašući na konju, preko sedam mora i sedam gora, iza šuma, blatnih sela, sirotinjskih kućica i umornih, sivih drumova.
Na naslovnoj stranici - musavo dijete.
U rukama drži crvenu loptu, i smiješi se pred objektivom fotoaparata.
U očima mu tisuću pitanja, pozira sa onom djetinje naivnom nadom da će, bude li dovoljno mirno, dobiti bombon ili kakav bakšiš.
Pored djeteta nešto nalik na bačenu jaknu, a u pozadini sivi kamen.

Bilo je suđeno da je ponesem kući, a u trenutku kada sam počela čitati, osjetila sam bliskost s autorom koju je teško opisati ako ne razumijete onu vrstu ljubavi prema Istočnoj Europi i njezinim stanovnicima kakvu gajim još odmalena - bezuvjetnu, čistu, čeznutljivu, neostvarenu.
Stasiuk je ispleo priču oko svojih besciljnih lutanja Istočnom Europom koja, premda vrlo subjektivna, na neobično slikovit način opisuje postkomunističku Europu, voljela bih reći - oslobođenu svih okova vremena koja su nastupila nakon Drugog svjetskog rata, s jakim naglaskom na životima "malih" ljudi: seljaka, carinika, šofera, švercera, trgovaca.
Pritom se drži rubnih područja Moldavije i Ukrajine, kaljuže sela u Mađarskoj, zelenih šuma u Karpatima, područja koja mahom izgledaju kao crteži na papiru mjestimice izbrisani gumicom, ili požutjeli od stajanja u nekim vlažnim, zabačenim ormarima kuća koje više nitko ne nastanjuje.
Stasiukova putovanja ne vole velike gradove.
Ne zanima ga sjaj metropola niti povijesno naslijeđe "velikih" koji su godinama eksploatirali ova brdovita, kulturno bogata, podatna područja.
U središtu interesa su običaji, folklor, praznovjerja i strahovi koje ove kulture ne žele prevazići niti pod cijenu "boljeg" života.
Ne zanimaju ga senzacije, samo stapanje sa socijalnom pozadinom koja, unatoč korjenitoj dekadenciji dočaranoj, prvenstveno, kroz interakciju pripovjedača i naroda, ponosno pliva protiv struje, slijepa i gluha na materijalnu udobnost Zapada koju, vjerojatno nikad, neće uživati.
Ako ste ljubitelj putopisa napisanih na način koji će vas, poput suvremenih računalnih programa, fotografski slikovito voditi kroz magične predjele zemalja o kojima se, nažalost, i dalje govori u kontekstu zabačenih i prljavih, onda je ovo knjiga koja će, ne samo zagolicati vašu maštu, nego probuditi i gladna osjetila okusa, mirisa i dodira s onu stranu modernog i razvijenog Zapada.
 
 
Pierre Dukan
Dukan dijeta
Marija Blažević Zalokar
Prije nego što se bacim na komentiranje knjige, moram vam se izjadati.
Prije malo više od mjesec dana moj dragi laptop je ispustio dušu i ja sam se u tom trenu našla izgubljena u prostoru i vremenu.
Naravno, odmah sam se odlučila na kupnju novog.
 Ušetala sam se u trgovinu, kupila prvi prihvatljivi laptop i ostavila dečkima u servisu da mi ugrade windowse.
Da ne bi sve prošlo glatko, nakon neka 2 sata me zove dečko iz servisa i kaže da imaju presedan s novim laptopom.
Naime, prvi put u povijesti  trgovine novi laptop ima bateriju koja ne radi.
Kome se potrefio baš taj laptop? Meni, eto kome.


Naravno, novi pokvareni laptop je vraćen, a ja sam čekala da mi iz Zagreba pošalju drugi.
 Nakon nekih tjedan dana stiže mi sasvim deseti laptop od onog kojeg sam naručila i radio je besprijekorno puna dva (brojkom 2) tjedna.
Po isteku drugog tjedna riknula mu je kamera.
Odapela, skiknula, riknula.
Naravno, laptop je opet otputovao za Zagreb.
U međuvremenu su dečki u servisu reanimirali moj stari laptop, s tim da od sad više nema kameru, koja je zapravo bila jedina stvar na njemu koja je radila ispravno.


Zašto vam sve ovo govorim? Pa da shvatite koliko sam baksuzna.
Toliko sam baksuzna da su mi se u mjesec dana pokvarila tri laptopa i da sam prije par tjedana shvatila da je moja kilaža prvi put u povijesti mene prešla iz "povišene kilaže"' u pretilost.
Nije da se vadim na ovu situaciju s laptopima...
Ma, hajde dobro, vadim se.
Tko se normalan ne bi  prepustio emotivnom prejedanju kad je ostao bez tako važne stvari u životu? I tako sam se ja (zbog cijele situcije s laptopima, naravno) po prvi put u životu našla u situaciji da jedva nosim vlastitu težinu.
Onda je na kioske stigla knjiga o Dukan dijeti.
Naravno, ne bih ja bila ja da ne probam svaku pomodnu dijetu na svijetu.
Netko svake sezone obnavlja garderobu, ja svake sezone isprobavam novu dijetu.
 

Odlična stvar kod gospodina Dukana je to što je shvatio način razmišljanja nas debelih i poručio svim onim "piramidaprehranaumjerenounosvražjamater" da otkače.
Da se debeli ljudi mogu pridržavati takvih pravila, ne bi bili debeli.
I tako je gospodin Dukan izmislio dijetu koja se odvija u 4 faze, od kojih mi je prva pala teže nego cijela situacija s laptopima.
Cijela dijeta je bazirana na proteinima, s tim da se u prvoj fazi ne smije jesti ništa drugo osim proteina.
Dobra strana je da ih možete  pojesti koliko god želite, ali s druge strane, koliko posnog sira zapravo želite pojesti?  Nakon prve faze koja traje između  jednog i deset dana, ovisno o broju kilograma koje želite izgubiti, u prehranu se smije uvesti povrće.
Moram iskreno priznati da se nakon tjedan dana sira, jogurta i pilećih prsa nikad nisam toliko veselila kupusu.
I tako dok sam ja maštala o kupusu, vaga se polako pomicala prema dolje i ja sam napustila svijet pretilih i vratila se na dobro mi poznatu povišenu tjelesnu težinu.
 A vaga i dalje bilježi pad kilograma.

U knjizi "Dukanova dijeta"  Pierre Dukan je do detalja obradio svaku fazu dijete ne ostavljajući mjesta nagađanjima kojima smo skloni mi debeli.
Ne znam koliko vas je još prošlo kroz ono "ne piše striktno da se čokolada ne smije, pa se onda valjda smije".
Ne, Pierre Dukan nije ostavio mjesta našim interpretacijama dijete niti "pa to malo neće naškoditi" idejama.
 U Dukan dijeti - što se smije, smije se, što se ne smije, neka ti i ne pada na pamet.


Knjiga sama po sebi je napisana zanimljivo koliko i upute za slaganje kinderbeta,  ali ako se dugo mučite s kilama, progutat ćete svako slovo.
Dobro, osim pomalo razvučenog i egotripaškog uvoda u kojem nam gospodin Dukan objašnjava zašto su on i njegova knjiga taaaako suuuper  i kako je došlo do toga da je on postao taaako suuuper i napisao taaako suuuper knjigu.
 Mimo toga, savjeti koje daje su gotovo suhoparno konkretni.
Da  nisam vec izgubila brdašce kila s Dukanovom dijetom, knjigu bih vjerojatno popljuvala.
Ali ovako, moram priznati da dijeta koja u drugoj fazi postaje iznenađujuće lagana zaista funkcionira.

Osim što je sama dijeta učinkovita i razumno izdržljiva u drugoj fazi, internet je prepun foruma podrške za one koji je drže i maštovitih recepata za svaku fazu dijete.
Čini se da je Dukanova dijeta na internetu počela živjeti vlastitim životom.
Onima koji se odluče za ovu dijetu, savjetujem da dobro prouče recepte na internetu jer neki od njih sadržavaju nedopuštene namirnice.
 Naime, neke dame misle da smeđi šećer ne spada u ugljikohidrate.
 Ako zanemarimo takve greškice, podrška koju si žene međusobno pružaju na internetu nije zanemariv faktor.
Pročitati kako je netko skinuo pet, deset ili 20 kila s tom dijetom  može djelovati jako poticajno i zaista pomoći kad ozbiljno razmatramo da pojedemo pola table čokolade od koje nam "neće ništa biti".


Osim nekoliko kontroverznih ideja  (otvorena preporuka za korištenje umjetnih zaslađivača, zabrana jedenja voća u prve dvije faze), Dukanova dijeta je očigledno našla svoje poklonike i postala "hit dijeta".
Ono po čemu se izdvaja od ostalih je jako dobro razumijevanje psihologije debelih ljudi i činjenice da se u njihovu moć rasuđivanja baš i ne može pouzdati kad je hrana u pitanju.
 Vrlo je vjerojatno da će kroz par godina trenutno popularnu "Dukanicu" zamijeniti neka nova "dijeta trenutka", ali je i izvjesno da će se onaj tko je bude sastavljao morati vraški potruditi da je nadmaši.

Što se tiče zdravosti-nezdravosti, svatko tko je ikad imao ozbiljnijih problema s nagomilanim kilogramima zna da se izgubljenoj kili u zube ne gleda, kako kaže stara poslovica.
 I kao zaključak, zahvaljujem gospodinu Dukanu što me izvukao iz pretilosti i želim sreću svima nama koji planiramo izgubiti kile s njegovom dijetom.
Dao nam Bog da do jeseni svi budemo manekeni i da nam se laptopi ne kvare.

 
 
Kim Barnouin
Vitka i opaka
Marija Blažević Zalokar
Jedna od prvih rečenica u knjizi “Vitka i opaka” je “Cigarete su za gubitnike”.
Dakle, već na samom početku, ova knjiga i ja si baš nismo međusobno najbolje legle.
Da, znam da je pušenje štetno, da od njega žute nokti i zubi i da uzrokuje niz ružnih oboljenja, ali zaboga, cilj mi je izgubiti kile, a ne u postati savršeni pacijent doktora Oza, a i iskreno, ne sjećam se da sam ikad čula za nekog tko je izgubio kile prestankom pušenja.
Ali, eto, kako je moja upornost u tome da svaku knjigu koju sam otvorila i pročitam nemjerljivo veća od one da se suzdržavam od prežderavanja toplim, finim, mekanim kiflama iz obližnje pekarnice, ipak sam odlučila nastaviti s čitanjem.


Ni ova knjiga ne predlaže kratkotrajnu dijetu, nego način života.
Da bismo napokon postigli željenu figuru, Rory Freedman i Kim Barnouin predlažu da iz svog života jednom zauvijek, ali pazite - ZAUVIJEK - izbacimo par sitnica: meso, bijelo brašno, bijeli šećer, umjetne zaslađivače (nadam se da ste ostale bijele praške već izbacili), alkohol, meso, mlijeko, sir i ostale namirnice životnjskog podrijetla, sve što je anorgansko, sve što sadrži dodatke koji se označavaju slovom E i pripadajućom im brojkom, e da, ne zaboravite izbaciti i ribe, rakove i slično.
Nakon što ste učinili tih nekoliko sitnih izmjena u svom jelovniku, vjerujte, bit ćete mršavi i takvi ćete i ostati.
Iako neizmjerno duhovite, Freedman i Barnouin su počesto iritantno isključive i pomalo osuđujuće.
Najveći dio knjige se bavi obrazlaganjem štetnosti namirnica životinjskog podrijetla.
Osim što nam iznose niz razloga zašto je meso tako štetno za nas, autorice nas časte slikovitim prizorima iz američkih klaonica.
U jednom dijelu knjige autorice citiraju izjave radnika iz klaonica, preuzetih iz knjige “Slaughterhouse” autorice Gail Eisnitz.
Prije tih citata su autorice napisale: “Vrlo su slikoviti i teško ih je čitati, ali molimo vas da ih sve pročitate”.
E pa ja ih nisam sve pročitala.
Letimični pogled na te citate i više je nego dovoljan da čitatelj stekne uvid u ono što su autorice htjele reći.
Osim slikovitih prizora mučenja životinja, u knjizi se da pronaći i beskonačan popis tzv.
E-dodataka i, pored svakoga,  detaljno obrazloženje čemu služi i zašto je štetan za nas.
Nadalje, ako na ovom svijetu postoji bar još jedna osoba koja misli da je američka Agencija za hranu i lijekove (FDA)  strahovito zabrinuta za zdravlje Amerikanaca i da oduvijek radi za dobrobit naroda, pa ako treba i na štetu velikih korporacija, ova knjiga će mu zauvijek razbiti takve iluzije.
Ni ostale agencije za kontrolu hrane i lijekova nisu bolje prošle.
USDA, OCA, ŽNJLBULJ i ostale kratice, nisu tu da bi vas zaštitile od gramzivih korporacija, nego da bi te iste korporacije zaštitile od mogućih tužbi.
Ali to ste već znali.
Nakon što ste izbacili svu hranu s popisa (ili u mom slučaju, kako ispada, svu hranu uopće) onda trebate obratiti pažnju i na hranu koja se prodaje kao organska i shvatiti da se i u takvoj hrani skrivaju neželjeni nezdravi dodaci.
Dakle, čitanje deklaracija je obavezno.
Zanimljivo je da je nekoliko redaka nakon toga upotrijebljena rečenica: “Živite neopterećeno”, a odmah zatim: “Ne vjerujte nikome pa čak ni nama”.
Dakle, ako sam dobro shvatila, savjet glasi - neopterećeno, ali ipak mahnito čitajte sve natpise na deklaracijama i ne dozvolite sebi da vaša hrana sadrži bilo kakve kemikalije.
Pis of kejk.
Osim što nema “kejk” jer kejk deblja i sadrži bijeli šećer i jaja.
I tako, sad kad više ne pušite, ne pijete alkohol, ne jedete ništa što sadrži bilo kakvu kemiju ili išta što je ikad bilo blizu životinje, bit ćete lijepi i mršavi.
Ako pak i ne budete mršavi, nije ni bitno, jer ćete biti zdravi i živjet ćete 100 godina, ako vas ne pogazi auto, ili ako vam život ne prisjedne u međuvremenu.
(E da, ne zaboravite ni na fizičku aktivnost.
Autorice predlažu ples ili aerobik.) 

Nakon što ste izbacili svu kemiju iz prehrane, red je da iz kozmetičke torbice pobacate sve što sadrži kemikalije, sastojke životinjskog podrijetla, sve što je testirano na životinjama (e toga se zapravo i pridržavam), u principu, najbolje da bacite sve što imate i pokupujete nove kremice.
Sad vam bar nitko ne može prigovoriti da vam ne treba.
Ova knjiga je pravi primjer toga kako vam “sitnice” mogu promijeniti život.
Osobama koje su na rubu toga da postanu vegetarijanci, ova knjiga će vjerojatno biti ono što će ih gurnuti preko tog ruba.
Šarmantna je i zanimljiva za čitanje, ali osobno smatram da su savjeti teško provedivi.
I iako se neizmjerno divim veganima i vegetarijancima, živcira me kad se ponašaju poput Jehovinih svjedoka, i impliciraju da nećete doživjeti spasenje dok se ne okrenete njihovoj “vjeri”.

Što se mene tiče, ja neću postati vegetarijanac ni vegan, barem ne za sada, ali nešto gledam svog mačka Slavka i čini mi se da bi i on baš mogao na dijetu.
Slavko, danas je za ručak tofu s morskim algama.
Zaboravi mesnu konzervu.
Nemoj me tako gledati, tete u knjizi kažu da je to jako fino…
Epilog: Slavko je odselio kod susjede koja kupuje konzerve.

 
 
Alessandro D'Avenia
Bijela kao mlijeko, crvena kao krv
Lidija Deduš
Bijela boja je boja tišine.
Boja onog golicajućeg osjećaja koji nas prožme kada iz krutog trodimenzionalnog svijeta naglo zakoračimo u meki, magleni oblak.
I taj bi osjećaj bio dobar kada magla ne bi otupljivala percepciju i stvarala nadrealan osjećaj dezorijentacije.
U magli smo bespomoćni, sami; što je gušća, to je osjećaj izgubljenosti intenzivniji.
Bijela je volatilna, vaporizirajuća; raspršena magija u kojoj gubimo svojstva i lako postajemo plijenom.


Takva je bijela.
S druge strane je crvena.
Crvena je boja ljubavi, strasti; boja predanosti i razoružanosti.
Crvena je tekućina; gusta, lijena, žitka, boja uživanja, slobode, uzavrele krvi i divljih emocija.
Istovremeno, crvena je boja toplih osjećaja, nježnosti, meke predanosti tamo gdje razumsku logiku zamjenjuje intuitivna.
U crvenoj se osjećamo zaštićeno, sigurno.
Zaljubimo li se, njezina ljepljiva opna će nas prekriti od glave do pete i u toj čahuri možemo prosanjati ostatak našeg života.
Beatrice je djevojčica crvene kose i bijele krvi.
Njezino tijelo više ne prepoznaje mehanizam po kojemu se proizvodnja crvenih krvnih zrnaca odvija po automatizmu, a kroz srce protječe čista i nevina crvena melasa.
Na pragu zrelosti, priključena na aparate i cjevčice, Beatrice još može samo sanjati o životu koji čeka iza ugla.
Sve dok joj ne stigne pomoć u obliku onoga koga će kasnije, u svojim dnevničkim zabilješkama, nazvati anđelom.
Ali ovo nije knjiga o Beatrice.
Ovo je knjiga o Leu, njegovoj ljubavi prema bolesnoj djevojčici i svemu onome što pubertetske godine nemilosrdno nose sa sobom.
Leo je tinejdžer uzavrele krvi koji se boji bijele.
Kao i svaki tinejdžer.
Kao i svaki čovjek, uostalom.
Maštajući o Beatrice, on anticipira dan kada će smoći dovoljno hrabrosti prići joj i položiti joj svoju ljubav pred noge.
A kada taj dan konačno stigne, Leo će morati uprijeti sve svoje snage ne bi li se očuvao u jednom komadu.
Slijep na ljubav koju mu nudi najbolja prijateljica Silvija, Leo će poduzeti sve kako bi, barem na trenutak, skrenuo Beatricinu pažnju na sebe.
U tom nastojanju rasplitat će mnoge čvorove i zapadati u mekani pamuk bijele koji će ga usporavati u bergeracovskim pothvatima, ali slast ljubavi koju na kraju bude otkrio bit će jača od svih prepona koje bude morao preskočiti.
Srčan i strastveno predan svojem snu, Leo će u jednoj godini svog života naučiti zbog čega je važno slijediti snove, kako se davati bez ostatka, na koji način steći i zadržati ljubav osoba koje voli i, možda najvažnije od svega, kako pružati beskompromisnu ljubav i biti dobar drug.
„Bijela kao mlijeko, crvena kao krv“ roman je pisan u obliku dnevničkog zapisa mladog čovjeka koji, emocionalno kaotičan i zatvoren prema realnosti, uspijeva pronaći vlastiti put i, preko trnja, ostvariti svoj san.
Iako bih ga okarakterizirala prije kao roman za tinejdžere nego kao roman za odrasle, ispovjedna forma ove priče jednako je poučna za sve generacije.
Alessandro D'Avenia je svoj prvijenac izgradio na likovima koji, personificirajući male životne mudrosti, međusobno pletu mrežu usko povezanih situacija koje će, u konačnici, rezultirati vrlo osebujnim zajedništvom.
Na momente prožeta smiješnom tinejdžerskom patetikom, na momente ozbiljna kao smrt, priča o ljubavima djece na pragu života, djecu će poučiti vrijednostima mladih godina, a odrasle dragocjenostima trenutka u kojem živimo.
Život je vrlo krhka pojava, a fragilnost života podcijenjena je.
Odnosimo se prema njemu kao nečemu što smo si sami dopustili, ne računajući kako nam je dan na poklon i njegovanje.
Možda nas ova priča nauči kako nijedna borba za ostvarenje sna nije uzaludna, bez obzira na žrtve koje pritom moramo podnijeti.
Možda upoznamo način na koji bismo se trebali ophoditi prema osobama koje volimo.
A možda posluži samo kao opuštajuće štivo u ove vruće dane kada toplina ubija svako nadahnuće.
U svakom je slučaju - dobrodošla.

 
 
Audrey Niffenegger
Žena vremenskog putnika
Ivana Smilović
U mojoj karijeri strastvenog čitatelja ono što me oduvijek najviše smetalo jest pitanje: "Koja ti je najdraža knjiga?"  A još više su me iritirali ljudi koji bi na to imali brz i nepromišljen odgovor.
Smatrala sam to pitanje važnim i teškim i znala sam da će knjiga koju budem izdvajala kao najdražu za mene biti definitivno nešto posebno.
Nisam se razočarala.
Bila je to ljubav na prvo čitanje, iskrice su frcale, dogodila se kemija, kako god želite… "Žena vremenskog putnika", roman Audrey Niffenegger, probudila je u meni emocije koje se i sada komešaju dok je gledam kako mirno počiva na polici.


Knjiga je jednostavno posebna.
Posebna po načinu na koji prenosi priču - iz perspektive dvaju glavnih likova Clare i Henryja, i to u različitim godinama, na različitim mjestima.
Posebna po činjenici da se u knjizi zaista radi o putniku kroz vrijeme, a dok je čitate ne čini vam se da se radi o nečemu nemogućem.
Putovanje kroz vrijeme glavnog lika čini se jednako realnim kao kupovina kruha u pekari.
Posebna jer je u isto vrijeme bajkovita i tragična.

Glavni lik je Henry, putnik kroz vrijeme.
No njegova putovanja kroz vrijeme nisu blagoslov, više su bolest.
Događaju se iznenada, ne može kontrolirati gdje odlazi, a najgore od svega je to što ništa ne može ponijeti sa sobom, tako da na nepoznata mjesta dolazi kao "od majke rođen".
Zbog toga je prisiljen krasti odjeću i novac, zbog čega naravno upada u razne nevolje.


Naravno, nije sve tako crno.
Na jednom od putovanja kroz vrijeme, u dobi od 40 godina, upoznaje šestogodišnju Clare.
Djevojčica nije svjesna da je već tada upoznala svoju srodnu dušu.
Godine prolaze, Clare odrasta uz Henryjeve stalne i nenadane posjete, lišena svih činjenica iz budućnosti osim jedne - da će i mnogo godina kasnije biti uz Henryja.
On je obavještava da se neće vidjeti dvije godine, a onda će se napokon susresti u sadašnjosti, gdje će Clare imati 20, a Henry 28 godina.


No, susreti s Clare tada će za Henryja biti dio budućnosti, tako da će se ona morati suočiti s tim da upoznaje novog, odnosno starog čovjeka, koji nije svjestan da se radi o ženi s kojom će provesti život.
Suđeni su jedno drugome, ali hoće li se moći suočiti s problemima svakodnevnice dodatno narušenim stalnim putovanjima kroz vrijeme? Izazovi koji su pred njima su kombinacija tipičnih i netipičnih, i upravo to čini ovu knjigu realnom unatoč činjenici da se radi o znanstvenoj fantastici.

"Ali ne mislite li da je bolje i kratko vrijeme biti veoma sretan, čak i pod cijenu gubitka, nego cijeli život biti samo dobro?", citat je glavne junakinje koji po meni opisuje cijeli bit ove knjige.

Zašto biramo ljubav? Zašto volimo bezuvjetno? Zašto se prepuštamo, sanjarimo? Zato jer nijedan gubitak, poraz, udarac nije usporediv s trenucima kada nam se sve želje ostvare.
Treba samo naučiti cijeniti takve trenutke, a meni je u tome pomogla upravo "Žena vremenskog putnika".
 
 
François Lelord
Hector u potrazi za srećom
Dora Kršul
"Hector u potrazi za srećom" mala je knjižica koja svojim formatom i veselim, šarenim koricama "na prvu" mami na čitanje.
U startu će vas ohrabriti i činjenica da knjiga ima oko 140 stranica pa ćete je relativno brzo i pročitati.
"Za pod zub", rekli bi neki.
Nemate baš vremena, a ipak biste htjeli nešto na brzinu pročitati? Pritom se ne previše mučiti s kompliciranim rečenicama? Ovo je idealna knjiga za vas!
No, nakon što malo zagrebete po površini, ostat ćete - razočarani.
Ustvari, neću biti toliko zlobna i generalizirati, no nakon Hectorovih 140 stranica (previše), zatekla sam samu sebe s lagano podignutim obrvama i pitanjem: "I to je to?!"
Nakon velebnih usporedbi s "Malim princom" i "Alkemičarom", nakon što je The Times nazvao Françoisa Lelorda "suvremenim guruom sreće", u najmanju sam ruku očekivala da ću ostati bez daha, da će to biti knjiga koju ću preporučivati i o kojoj ću pričati.
Istina, pričam o njoj, uz savjet da se ne čita ako se od štiva traži nešto više.
Ukratko, Hector je psihijatar koji, gle čuda, jednog dana shvati da ne može pomoći svojim pacijentima da budu sretni i postaje vrlo nezadovoljan sobom.
Odlučuje putovati svijetom kako bi shvatio što ljude čini sretnima.
Zapisuje svoje male bilješke, "lekcije" o sreći.
Nabrojao ih je tako čak 23, a one otprilike izgledaju ovako: sretan si kad su tvoji bližnji sretni, sretan si na suncu i moru, sretan si jer si živ, koristan drugima, jer imaš kuću i vrt, zanimanje koje voliš, bla...
bla...
bla!
Ako se smatrate iole sretnom osobom, prilično sam sigurna da ćete zdravorazumski zaključiti što vas čini sretnima i, dakako, učiniti to mnogo bolje od Lelorda.
Sve što je on nabrojao dakako stoji, samo ne razumijem opću oduševljenost štivom koje samo nabraja stavke ljudske sreće.
Stekla sam dojam da je Lelord, pukim nabrajanjem "lekcija" o sreći, zamislio svakog čitatelja kako ih slijepo ispisuje, stavlja kvačice na one ostvarene i minuse na neostvarene stavke.
Ali, tko zna, možda je čovjek zaista na takav način otkrivao sreću, zapisujući na papir sve što ga čini sretnim.
U svakom slučaju, nećete se pretjerano zamisliti nad ovom knjigom, a niti previše mučiti s čitanjem jer je jezik krajnje jednostavan.
Zasmetala me usporedba sa "simpatičnim jezikom Maloga princa".
Da, "Mali princ" jednostavno je i simpatično napisan, ali "Hector" je napisan banalno i samo na trenutke simpatično.
Nakon što sam pročitala da su Hector i Ying Li "činili ono što čine zaljubljeni ljudi", uslijedilo je ono blago podizanje obrva.
Pa roditelji svojoj djeci otvorenije objasne "ono" što čine zaljubljeni ljudi!
No, neću u potpunosti pokopati našeg jadnog "Hectora", kao što rekoh, na trenutke (rijetke, ali eto) simpatičan je to knjižuljak.
Na primjer, Hector zaključuje da treba biti jako oprezan kada se žene pita jesu li sretne.
Tako je Hector upitao svoju djevojku Claru je li sretna.
"Clara odloži vilicu i pogleda u Hectora.
'Namjeravaš me ostaviti?' potreseno ga upita." Prilično sam sigurna da znate bar jednu ženu koja je tako odgovorila kad ju je partner upitao je li sretna.

"Sreća bi bila moći voljeti više žena istodobno", osamnaesta je "lekcija" o sreći i moram priznati da me nasmijala.
Nisam sigurna koji bi vam postotak muškaraca to potvrdio, prijatelj kojeg sam pitala za mišljenje s tom se tezom, na primjer, ne slaže.
Bilo bi zanimljivo vidjeti uzorak muškaraca na temelju kojih je Lelord došao do tog zaključka o sreći.
Na kraju, ako doista želite lagano štivo za čituckanje nakon napornog radnog dana ili tjedna, a alternativa vam je ljubić iz Glorije, uzmite ipak "Hectora".
Možda otkrijete neku njegovu čar koju ja, nažalost, uz sav svoj trud, nisam mogla pronaći.

 
 
Karen Thompson Walker
Doba čuda
Tanja Tolić
Možda niste znali, ali baš jučer, zadnjega dana lipnja, dobili ste sekundu života više.
Ako vam se vruća subota činila nešto dulja nego inače, to je zato što je 30.
lipnja, službeno, prvi dan, od 2008.
godine, koji je trajao dvadeset i četiri sata i - jednu sekundu.
Prijestupna sekunda, odlučili su tako znanstvenici, dodana je točno u ponoć, neminovno upućujući na ono o čemu mi, obični ljudi, nemamo pojma.
Zemlji treba sve više i više vremena da napravi puni krug oko Sunca, jer se usporava njezina rotacija, a to se pak događa zbog valnih sila između Zemlje i Mjeseca.
Svakih stotinu godina, ugrubo, dan se produžuje za 1,4 milisekunde, što je oko stotinu ili dvjesto puta brže od treptaja oka.
Neprimjetno, ali na duge staze značajno - u vrijeme dinosaura dan je trajao 23 sata; 1820.
godine, pouzdano znamo, dan je trajao točno 24 sata.
Danas, precizno mjereći, traje 24 sata i 2,5 milisekunde, ali smo zadržali satno vrijeme, a višak rješavamo prijestupnim sekundama.

Zamislite sada da dan traje, recimo, 60 sati.
Ili da sunce izađe jedne subote, a zađe tek iduće.
Da noć traje punih deset dana.
Da, ima zemalja, na dalekom sjeveru, blizu pola, gdje se život odvija upravo tako - u smjenama dugotrajnog dana i dugotrajne noći.
Ali, zamislite da dan traje 60 sati u cijelome svijetu.
I da se produljuje, produljuje i produljuje...

Upravo je to zamislila američka spisateljica Karen Thompson Walker u svom debitantskom romanu "Doba čuda" (Znanje, 2012.), koji je u Hrvatskoj objavljen 21.
lipnja, na dugodnevnicu, istoga dana kada i u većem dijelu ostatka svijeta.
Svojevrstan je to izdavački presedan, za hrvatske prilike naravno, jer smo dobili priliku na materinjem jeziku čitati roman, koji će vjerojatno postati besteler, u istom trenutku kada to čine i, u nakladničkom biznisu, mnogo napredniji Amerikanci.


"Doba čuda" apokaliptična je priča koja u svjetlu ove prijestupne sekunde uopće ne izgleda tako nemoguće.
Jednoga  šestog lipnja objavljena je vijest da se Zemljina rotacija počela usporavati i da se dan, iako je katastrofa u početku bila prilično nevidljiva, produljio preko noći za 56 minuta.
Kad je jednom obznanjeno, usporavanje se počelo odvijati nesmiljenom brzinom.
Sa svakim novim satom, svaka čestica na Zemlji bivala je sve više prikovana gravitacijom.
Bejzbol je postao nemoguća igra.
Ptice su počele padati s neba.
Kitovi su se nasukavali na kalifornijskim plažama.
Ljude je uhvatila panika, pa su počeli gomilati zalihe vode i konzervi.
Djeca su prestala dolaziti u školu.
Vjerski fanatici objavljivali su kraj svijeta, mormonske obitelji pakirale kofere i odlazile u Utah.
No, još se dalo živjeti relativno normalno, jer su dani i dalje nalikovali danima, čak i kad je Zemlji trebalo 30 sati da obiđe Sunce.

U noći, četrnaestog dana nakon početka usporavanja, vođe Sjedinjenih Država zamolili su američki narod da nastavi živjeti točno onako kako je uvijek živio.
Drugim riječima, ostat će na vremenu od 24 sata.
Kineska vlada poduzela je iste sveobuhvatne korake.
Od Europske unije očekivalo se da će postupiti jednako.
Alternativa bi, rečeno je, bila katastrofalna.
"Tržišta trebaju stabilnost", rekao je američki predsjednik.
"Ne možemo ovako nastaviti." U tjednu koji je uslijedio nakon predsjednikove objave, kad su dani nabujali na rekordna 32 sata, dužnosnici su odlučili uvesti satno vrijeme, jedino praktično rješenje.
No svaki Amerikanac mogao je izabrati i odreći se satnog vremena, te se umjesto njega nastaviti ravnati po danjem svjetlu, ili po onomu što su neki već zvali - stvarno vrijeme.

Satno vrijeme počelo je u dva sata u noći jedne subote, baš kao ljetno računanje vremena.
Tog jutra sunce je izašlo u 7.02 po satnom vremenu.
Nedjeljne novine sletjele su na pragove kuća.
Sunce je, kao i obično, sjalo na istočnoj strani.
Pravu će razliku osjetiti tek sljedećeg dana kada, baš poput satova, postanu potpuno neusklađeni sa Suncem.
U prvim tjednima života po satnom vremenu, prodaja tableta za spavanje na recept naglo je porasla.
Proizvođači zastora za zamračivanje nisu mogli držati korak s potražnjom.
Maske za spavanje morale su se čekati mjesecima uz narudžbu.
Prodaja alkohola i cigareta također je porasla.
Kao i stopa kriminala.
Kao i sklonost impulzivnosti i iracionalnom ponašanju.
Kao i slučajevi gravitacijske bolesti...

Do kraja studenog dani su dosegli 40 sati.
Sjemenke tisuća krhkih vrsta hitno su poslane u banku sjemenja u Norveškoj.
Grožđe se, za pravih noći, smrzavalo na lozi, nasadi naranača odumirali su u mraku, meso avokada crnjelo je pod mrazom.
Ono što nije uništavao mrak, pržilo je sve jače sunce.
Obična zelena trava polako je nestajala.
Izdržljivi australski eukaliptusi, navikli na sunce i visoke temperature, počeli su se sušiti i nepovratno nestajati.
Ptica više nije bilo, kukci su se nakotili jer ih nije imao tko jesti.
Počela je ugibati stoka, jer je pašnjake bilo nemoguće održavati.
Biljke su mogle rasti samo u staklenicima koji su gutali ogromne količine energije.
Najuporniji su i dalje živjeli po stvarnom vremenu, većina je potpuno zaboravila na vrijeme kad se danju radilo, a noću spavalo.


Julia, koja u to vrijeme ima jedanaest godina i uskoro će navršiti dvanaestu, pojela je svoj posljednji grozd, ne znajući da joj zadnji.
U svijetu koji polako prestaje postojati, ona mašta o Sethu Morenu, šutljivom dječaku iz škole kojem je mama umrla od raka, a otac se nada proizvesti kulturu koji će moći rasti i bez svjetla.
Julijin roditelji su pak u svojoj vlastitoj drami - majka je zaboravljena glumica koja sada osnovnoškolcima predaje dramu, otac je liječnik koji često radi noću, brinući o rizičnim trudnoćama, a među njima je provalija tajni i nabrekle šutnje koja će kulminirati onoga dana kad će se svi, zbog solarnog vjetra, morati preseliti u atomska skloništa...

U kataklizmičkim pričama, barem onim filmskima, ima nešto katarzično.
Nakon dva sata, provedena očiju prikovanih uz ekran, kad junak spasi svijet - zaustavi jureći meteor veličine Manhattana, poubija agresivne vanzemaljce ili spasi obitelj okovanu vječnim ledom - čovjek se nekako osjeti lakšim i spremnijim za suočavanje sa svakodnevnim nedaćama.
To malo znoja što smo pustili, adrenalina koji se otpustio pod naletima panike zbog ugroženosti bazične egzistencije, uvjeri nas na sekundu, sat, večer da neplaćeni računi nisu najgore što se čovjeku može dogoditi, da se slomljeno srce može zaliječiti, da je ljudska vrsta otporna na nemoguće izazove, da će preživjeti jednakom upornošću kao...
pa vojska žohara ili tone bačene plastike.

U "Dobu čuda", međutim, nema heroja.
Ovo je priča o smaku svijeta ispričana iz jedne sasvim obične vizure, one svakodnevnog života, i vjerujem da je upravo zato, prema objavama u američkim medijima, Karen Thomas Walker, iako prije ovoga romana nije napisala niti jedan, dobila od svojeg američkog nakladnik honorar od sedam znamenki i, prije nego je knjiga uopće stigla na police, prodala i filmska prava.
Napeto je, naravno, gledati Toma Cruisea kako kolje aliene, no mnogo je lakše, i užasnije, poistovjetiti se s time kako bi to bilo više nikad ne jesti jagode, zaboraviti zvuk pjeva ptica, ne biti u mogućnosti saznati što je s onima koje volite, jer više ne rade računala, prekinute su telefonske veze, pošta ne dostavlja pisma...
U mnogočemu, "Doba čuda" nije samo roman o katastrofi koja bi nas mogla zadesiti, nego i roman o ljepoti bez koje teško živimo.
"Ljepota katkad može biti velika utjeha", kaže na jednom mjestu jedanaestogodišnja Julia.

Iako u prvim kritikama Walkeričin roman pobire pohvale, ima i onih koji kažu kako joj kataklizma, odnosno usporavanje, u smislu zapleta zapravo uopće nije bilo potrebno, jer je ovo, ionako, priča o narušenim obiteljskim odnosima, o nekim običnim ljudskim dramama, o prvoj ljubavi, o tinejdžerici koja je "tihi, promišljeni tip", i samim time izolirana od svojih vršnjaka.
Ne bih se složila.
Na pozornici svijeta koji nestaje postaje mnogo jasnije ono što nam je uistinu važno, ono zbog čega doista živimo, onaj impuls koji nas iznutra - svakoga jutra, svakog dana - iznova natjera da se probudimo.


U slučaju da Zemlja doista ubrzano počne usporavati, otkriva nam Thompson Walker, otkrit ćemo da se možemo prilagoditi dužim danima, da možemo živjeti bez sunčeve svjetlosti, da možemo zaboraviti čak i na okus jagoda, i na ptice, iako će nam bolno nedostajati, ali i da ne možemo živjeti bez ljubavi i ljepote, makar i zaogrnutih u nostalgiju.
   

Izvrstan prvijenac! 
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Garth Stein
Umijeće utrkivanja po kiši
Dora Kršul
Ako ste ikada imali ozlijeđen palac na ruci, do te granice da ga niste mogli koristiti, sigurno ste primijetili kako tom rukom ne možete učiniti ništa.
Možda eventualno držati cigaretu.
Ako vam je pritom i drugi palac nekim čudom ozlijeđen, onda ju ne možete ni zapaliti što je genijalna vijest za vaša pluća.
Hm...
sigurno se pitate čemu ovaj čudan uvod s disfunkcionalnim palčevima...
Nedostatak palčeva (tj.
zakržljali palčevi) jedan je od glavnih životnih problema simpatičnog i nadasve pametnog psa Enza, glavnog lika i pripovjedača ovog divnog romana.
Njegov vlasnik je Denny Swift, vozač autoutrka, koji je svom psu od početka usađivao ljubav prema automobilima, utrkama i brzini, a ime mu je dao po Enzu Ferrariju.
Tako je Enzo postao prava mala pseća enciklopedija za autoutrke.
S Dennyjem je pogledao bezbroj snimki utrka, on poznaje tehnike pojedinih vozača, znat će vam ispričati kako je vozio Senna, a kako Schumacher te kako se utrkuje po kiši.
Roman pisan iz perspektive jednog psa, pun je pogodak.
Moram priznati da sam u početku bila skeptična oko toga, no potpuno neopravdano.
Tako iz "prve ruke" saznajemo da Enzo obožava gledati TV, no  samokritičan je pa će reći da previše vremena provodi pred ekranom.
Osim što obožava gledati utrke, obožava i palačinke koje su mu najdraža hrana.
Odmah nakon toga slijede banane.
A od ljutih papričica dobiva proljev.
Gledajući filmove, zaključio je da su mu najdraži glumci Steve McQueen i Al Pacino.
"George Clooney je četvrti na popisu mojih omiljenih glumaca jer je nevjerojatno pametan i liječi djecu u reprizama Hitne službe i zato što mi je malo sličan oko očiju."
No, nemojte misliti da je Enzo svjetski ljenčina broj 1 koji dane provodi pred televizorom s palačinkom u šapi.
Voli šetnje po kišici u Seattleu s Dennyjem, voli trčati po mokroj travi koja mu osvježava njušku, no prije svega, voli brzinu! Trenutak kad ga je Denny provozao po trkaćoj stazi, Enzo pamti kao najsretniji u životu.
On je glavni svjedok i sudionik svih važnih događaja u Dennyjevu životu; braka s Eve, rođenja kćerkice Zoë, Eveine zloćudne bolesti, njene smrti, lažnih optužbi protiv Dennyja za seksualno zlostavljanje maloljetnice, borbe za skrbništvo nad kćeri, velikih utrka...
Kad sve ovako nabrojim, izgleda kao da vas otvaranjem ove knjige čeka prava drama.
Možete to i tako protumačiti, no morate imati na umu da je ta drama ispričana iz Enzove perspektive.
A Enzo je prilično optimističan pas, s potpuno ljudskim karakteristikama, načinom razmišljanja, uporan je i pametan.
Uspjet će održati tu malu obitelj na okupu, neće dopustiti Dennyju da ikad izgubi vjeru u happy end i bit će svojevrsni zaštitnik Swiftovih.
Enzo ima imaginarnog prijatelja kojeg zove Kralj Karma i vjeruje da sve zle ljude stiže karmička pravda za njihove postupke.
Zakržljali palčevi, kako sam već slikovito istaknula, Enzov su najveći problem.
Njegovi nefunkcionalni palčevi metafora su njegove neizmjerne želje da postane čovjek u sljedećem životu.
I izvor njegove najveće frustracije - toga što nije čovjek u ovom životu.
On ne može govoriti, a toliko bi toga htio reći u ključnim trenucima! Njegovo jedino oružje su geste koje koristi najbolje što zna.
Uz svoju želju da se jednog dana reinkarnira kao čovjek, ljudi mu na trenutke nisu baš najjasniji.
"Ljudi se uvijek brinu što će se dogoditi.
Često im je teško mirno čekati, živjeti u sadašnjem trenutku bez straha od budućnosti.
Ljudi općenito nisu zadovoljni onim što imaju.
Jako su zabrinuti zbog onoga što će tek imati.
Pas gotovo uvijek može isključiti psihu i usporiti svoj anticipacijski metabolizam, kao što se oko Davida Blainea mijenja ritam svijeta koji ga okružuje kada pokušava postaviti rekord u zadržavanju daha na dnu bazena.
Kad je normalan pseći dan, mogu satima mirno sjediti i ne raditi ništa."
Enzo nije ni svjestan što bi neki dali da mogu imati normalan pseći dan usred napornog radnog tjedna! Ali eto, Enzo uporno želi biti čovjek...
Otkud Steinu ideja za ovakav roman, s psećim pripovjedačem? Garth Stein, američki pisac i filmski producent iz Seattlea, gle čuda, ima psa Cometa.
Steinov izdavač, Harper Collins, na svojim službenim stranicama kaže: "Garth Stein je spisateljsko ime Cometa, mješanca zlatnog retrivera, koji diktira svoje duboke i briljantne misli svom vlasniku, pravom Garthu Steinu, koji voli preuzeti zasluge za Cometov odličan posao i pogled u pseći um."
Počinjem se pitati; diktiraju li i vama vaši psi nevjerojatne priče? Jer ako je tako, osim što psa želim oduvijek, sad ga želim pod hitno.
I ja želim izravan uvid u pseći um, možda me odvede do nekog Nobela, Pulitzera, Kiklopa...
sve je moguće!
Šalu na stranu - Stein je na ideju o psećem pripovjedaču došao gledajući dokumentarac o Mongoliji, State of Dogs.
Mongolijska legenda kaže da će se pas, koji je spreman, u sljedećem životu reinkarnirati kao čovjek.
Uz to, pjesma Billyja Collinsa, The Revenant, ispričana iz pseće persepktive, bila je krajnji poticaj Steinu na pisanje ovog romana.
Naravno, tu je i njegov Comet koji je vjerojatno najzaslužniji.
Za kraj, Enzova poruka: "Kada se vratim na ovaj svijet, bit ću čovjek.
Hodat ću među vama.
Oblizivat ću usnice malim, spretnim jezikom.
Rukovat ću se s drugim ljudima, čvrsto im stežući ruku palcem.
I učit ću ljude svemu što znam.
A kada vidim muškarca, ženu ili dijete u nevolji, ispružit ću ruku - metaforički i stvarno.
Pružit ću ruku.
Njemu.
Njoj.
Tebi.
Svijetu.
Bit ću dobar građanin, dobar partner u životnom pothvatu koji svi mi dijelimo."
Je li mu se ostvario životni san za sljedeći život? Ostaje na vama da to otkrijete, kroz bujicu emocija koju ova knjiga pruža!
 
 
Anita Nair
Ženski kupe
Lana Mindoljević
Treba li žena muškarca da bi bila potpuna ili može ostati sama, a ipak biti u potpunosti sretna? S tom se mišlju Akhila, 45-godišnja “usidjelica”, ukrcava u vlak za udaljeno obalno mjesto Kanyakumari, odlučna da do kraja putovanja iz vlaka izađe s odgovorom na pitanje koje joj je obilježilo pola života.
S jednosmjernom kartom u ruci smješta se u ženski kupe, kakvi su u Indiji donedavno postojali, i iz priča žena i djevojaka na putovanju doznaje zanimljive istine o njima, a kroz njih i o sebi samoj.
Akhila radi u poreznoj upravi, najstarija je u brojnoj obitelji i to joj kroz život, još od smrti oca, priskrbljuje uloge sestre, staratelja obitelji, kćeri, tetke… Kroz turbulentne godine postavljanja obitelji na noge, odrastanja, brige za mlađu braću i sestru, ali i majku shrvanu smrću oca, nikada nije dobila priliku izgraditi svoj vlastiti život.
Jednom je bila zaljubljena, da, ali i tu je ljubav žrtvovala kako joj ne bi stala na put njenim ulogama koje si je kroz život stavila na pleća.
Njena nam se životna priča kao klupko raspliće postupno kroz knjigu, paralelno sa životnim pričama njenih suputnica.
One su različitih staleža, dobi, životnog puta, imovinskog stanja i ljubavnih iskustava, no iz svake od njihovih priča Akhila dodaje novi komad “puzzle” u svoje raštrkane misli.
Brak postarije Janaki djeluje savršeno, no otkriva Akhili da nije do toga došla preko noći.

Učiteljica kemije Margaret suočena je s egocentričnošću svoga muža koji je nikada neće smatrati sebi ravnom, a u njihovom je braku ljubav davno isparila.
Poput mjehurića u gaziranom piću, ta je ljubav imala ograničeni rok trajanja  i sada je taj brak samo bljutavo piće koje nikome ne donosi ugodu.
Prabha pak priznaje da je ona ta koja se u braku promijenila, od vesele koketne mlade djevojke, nakon doživljene traume, postaje ozbiljna i predvidiva supruga.
Sve do jednog dana, kada je napokon odlučila ponovo ugoditi sebi.
Tu su još i mlada Sheela, kao i Marikolanthu, djevojka nižeg staleža čija je mladenačka naivnost, kao i optimizam, brutalno nestala u noći silovanja.
Svaka od njihovih priča nosi drugu pouku o ženama, o njihovoj snazi, snovima i ulogama koje im je društvo namijenilo, odnosno nametnulo.
Akhila iz vlaka izlazi snažnija, bogatija i odlučnija, a čitatelj se nakon knjige osjeća podjednako.
“Ponekad više o sebi saznamo iz razgovora s potpuno nepoznatim osobama, nego kroz cijeli život okruženi onima koje dobro poznajemo”, kaže u knjizi Anita Nair.
Spisateljica je u knjizi savršeno opisala sreću, bol, sramotu, požudu, dvojbe, strahove, a sve to bez imalo ustezanja i podilaženja normama svog okruženja, modernog društva južne Indije.
Iako je knjiga napisana o jednoj sasvim drugačijoj kulturi, okruženju i religiji, lako je zamisliti isti scenarij u nekom hrvatskom vlaku, na putu za, primjerice, Slavoniju ili Dalmaciju… Bi li ženske priče bile puno drugačije?
 
 
Emir Imamović Pirke
Treće poluvrijeme
Ankica Tomić
U njegovu romanu muškarci su slabiji spol.
Splašeni vlastitim strahovima, nametnutim ulogama, zakočeni traumama, nesposobni za život.
Žene su dobre.
Jake i stabilne.

Emir Imamović Pirke očito voli žene.


Oko njih se sve vrti, one su pokretačka snaga, razarajući tornado, čak i kad nisu svjesne vlastite moći.
Od njih je nemoguće pobjeći.
Kao što je nemoguće pobjeći i od Bosne.

Da se radnja romana "Treće poluvrijeme" događa u bilo kojoj drugoj pripizdini na svijetu, a ne u bosanskoj varoši Podgrad, likovi bi bili jednako zaronjeni u svoje svakodnevice, jednako lišeni perspektive i velikih planova, uspoređivali bi se međusobno kao što se uspoređuju u svakoj sredini u kojoj ljudi bolje poznaju jedni druge nego što poznaju sami sebe...


Ali u srcu Balkana, ratom poharanoj Bosni, gorko-slatki okus sjeda "ko budali šamar".

Dvojica nerazdvojnih prijatelja Muha i Zeko vode iste živote, ni sami ne znaju koji je koji, od iluzija nisu mogli odustati zato što ih ni kao djeca nisu imali, jer je iluzije mnogo lakše prepisati od nekoga nego ih izmisliti sam.
A oni nisu imali od koga.

U Podgradu se sve "udarnički" vrti oko tvornice bodljikave žice i lokalnog nogometnog kluba, no s kriznim godinama tvornica propada, a iluzije jednog trenera nisu dovoljne da ožive zamrli sportski elan.

Prve ljubavi, krivi spojevi, potoci alkohola praćenih žestokim mamurlukom...
pa i nacionalno pitanje - koje preko noći postaje društveno pitanje broj 1 i preraste u nasilje, osvete, ubojstva koja se događaju pod okriljem rata, ali iza kojih ostaju leševi, kao trajni podsjetnik da nije gotovo kad je gotovo, nego kad netko važniji tako odluči – od svega toga Emir Imamović veze gustu mrežu međuljudskih odnosa, moralnih vrijednosti koje se, ma kako čvrste bile, mogu raspršiti u trenu.
Koliko smo ponosni, a koliko samo tvrdoglavi, je li nam važnija lojalnost od vlastite sreće, što učiniti ako okolina misli jedno, a mi duboko u sebi osjećamo drugo, te jesmo li ludi ako se ne možemo isključiti iz mentalnog sklopa koji smo imali s devetnaest – sva se ta pitanja nameću sama od sebe, ali "Treće poluvijeme" ne nudi odgovor.
Poanta je ionako u otvorenim pitanjima.

Za razliku od tolikih ratnih priča koje se dotiču PTSP-a i u kojima se spominju događaji koje je teško zaboraviti, Imamovićevi likovi o tome uopće ne govore...
Ne, eksplicitno.
Oni postaju postraumatski sindrom glavom, autoironični u svojoj suvišnosti, iz nekakvog suludog inata ništa ne mijenjaju, ne traže pomoć, svjesni da se od svega može pobjeći, osim od samoga sebe.

To je dobra priča.
Socijalni temelj, kriminalistički zaplet, prstohvat romance...
Pa i malo više od toga.
Idealan recept za napetu fabulu.
Ako živiš dovoljno dugo, a posebno na prostoru na kojemu živimo i Pirke, i ja, i vi, prije ili kasnije moraš se sresti s dobrom fabulom i, u dva-tri koraka, uspješan  zanatlija pretočit će je u dopadljivu priču...
Nitko se čak neće ni prepoznati.

Ali...
Emir Imamović zna s riječima.
Bolje od drugih.
Zato nije pripovjedač nego umjetnik.
Stil mu je jednostavan, neopterećen, bosansko-šeretski, duhovit.
Dijalozi – "kao pravi", proživljeni zapravo.


-	Nesreća je najbolja za spajanje naravi koje su inače sasvim suprotne – rekla je Selma.
-	Ko to kaže? – pitao je Zeko.
-	Maksim Gorki.
-	Baš me čudi što se ne preziva Šećerbegović...
s takvim mišljenjem.

I sve to radi skromno, do kraja nepretenciozno.
Stvara likove, gradi ih sitnicama, detaljima, ne govori nam kakvi su, nego nas pusti da sami zaključujemo, natjera nas da ih zavolimo, pa se brinemo, strepimo, navijamo.
Čas za jednoga, čas za drugoga, pa onda za nju.
Pratimo utakmice, onako sa strašću, jer nam je žao svih dresova koje je ispeglala Beba, vrijedna žena trenera Efera, čije su sve nade usmjerene na aplauz.
Pa se i mi nadamo.
Žao nam čovjeka.

-	Tata, koje je ovo polavrijeme? – pitalo je neko dijete piskutavim glasom.
-	Ovo je sad odmor.
A završilo je prvo – odgovorio je otac.
-	I šta će sad bit? – nastavljao je dječak.
-	Saće se igrači malo odmorit, pa će drugo poluvrijeme – kazao je otac.
-	A koliko ima polavremena? – dijete je pokušavalo saznati što više.
-	Osamnaest! Jebo me svako đe te povedo da mi se usereš u ćeif! Da je kaka nevažna utakmica, ni po jada, već...

Rijetke su knjige u kojima se bojiš kraja, pa tempiraš da ti ostane malo i za sutra...
Puno je više onih koje dočitaš kad si već počeo.
No, "Treće poluvrijeme" nije jedna od njih.


Autor je imao snage.
Ovakvih je poluvremena komotno moglo biti i osamnaest...
S jednakim bismo ih guštom iščitali.
 
 
 
Xavier-Marie Bonnot
Prvi otisak
Marija Blažević Zalokar
“Prvi otisak” prvi je roman iz serije o slučajevima detektiva Michela de Palme.
De Palma je policajac “staroga kova” kojeg je napustila supruga i koji strahuje od odlaska u mirovinu.
 Postaje jako zainteresiran za slučaj serijskog ubojice, koji kraj raskomadanih trupala ostavlja otisak ruke s tri prsta.
De Palma otkriva da su takvi otisci pronađeni u nedavno otkrivenoj spilji Le Guen i smatra se da potječu iz razdoblja magdalenija.
Povjesničari koji su se bavili istraživanjima oko špilje ne mogu se usuglasiti je li ruka s tri prsta simbol kanibalizma ili ritualnih sakaćenja karakterističnih za šamanske zajednice davnoga vremena.
Tijelo jedne povjesničarke je pronađeno u blizini te spilje, raskomadano.
De Palma uspijeva povezati to ubojstvo s nekim prijašnjim smrtnim slučajevima u blizini te spilje, za koje se pogrešno smatralo da su bili nesretni slučajevi.
Nakon toga, ubojica počinje sve češće stupati u akciju i napada u predvidljivim intervalima.
Vrlo brzo De Palma saznaje da se oko mjesta ubojstava motao mladić plavih očiju, koji neobično nalikuje na ubijenu povjesničarku.
Nedugo nakon toga, De Palmin mlađi kolega otkriva da je povjesničarka imala brata blizanca, kojeg je majka zlostavljala, pa je psihički obolio.
Bivši susjedi misle da je mrtav.
Pitanje za vas: što mislite, tko je ubojica?
Ako izuzmemo činjenicu da sam otprilike na drugoj stranici shvatila tko je ubojica i da sam ostalih tristotinjak stranica pročitala samo zato što sam se nadala nekom revolucionarnom preokretu (koji se nije dogodio), “Prvi otisak” šablonski je  rađen krimić, koji bi možda bio čitljiviji da se autor nije razbacivao opisima koji traju, i traju, i traju, i traju.
Primjerice: “Bijaše gotovo toplo za noć u prosincu, prolazio je ulicom Vieux-Port, otvoreni prozori, miris mazuta i suhih algi u nosnicama, popeo se uz ulicu Canabiere, pretrpanu automobilskim svijetlima iz kontra smjera i božićnim ukrasima – uvijek istima, već četvrt stoljeća; dvije ucrtane crte, žuta i bijela, prema Reformatorskoj crkvi.
Na kraju, ispred crkve, okrenuo se udesno, uspeo ulicom Thiers…” i tako dalje… u nedogled.
Sve dok čitatelj ne zaboravi o čemu se zapravo radi u knjizi.
Autor Xavier Marie Bonnot, rođen 1962.
u Marseilleu, po zanimanju doktor povijesti i filozofije, profesor francuske književnosti, kamerman i redatelj nagrađivanih dokumentaraca, čini se ima neopisivu potrebu da opisuje svaku ulicu kojom je prošao inspektor De Palma, svaki blok zgrada, ma sve što si možete zamisliti.
I odjeća svakog ženskog lika je do detalja opisana, i to baš svaki, ali svaki put kad se neka od tih žena presvukla.
Svi ti silni opisi zamore čitatelja do te mjere da više ne može pratiti priču i da mu na koncu, kad neki od mahom antipatičnih i traljavo karakteriziranih likova bude ubijen, bude – svejedno.
Isprva sam pomislila da je roman “Prvi otisak” nekakva parodija na serije tipa CSI.
Za sada nisam uspjela pronaći nikakve podatke da je tome tako, premda mislim da bi to imalo više smisla nego nazvati ovo “kompleksnim kriminalističkim romanom”, koji je dobio i tri nastavka, jer je autor dosad napisao četiri romana o slučajevima glavnog inspektora Michela De Palme.
Iako je Bonnot primio nagrade za “Prvi otisak” i u Francuskoj je jedan od najprodavanijih autora, mene se knjiga nije osobito dojmila, najblaže rečeno.
Ako želite pročitati napet i inteligentan triler, “Prvi otisak” nije ono što tražite.
Jedino napeto u ovoj knjizi je bilo moje iščekivanje da napokon zaklopim ovu knjigu.
Nadam se samo da su Bonnotovi dokumentarci bolji nego njegovi romani.
Na kraju, dajem “Prvom otisku” dvojku, i to samo zato što sam danas jako velikodušno raspoložena.

 
 
Robert Perišić
Naš čovjek na terenu
Ivana Smilović
“Naš čovjek na terenu” je roman koji zorno prikazuje suvremenu Hrvatsku.
Time pokriva razne teme, uključujući današnje novinarstvo, glumačku scenu, poduzetnike… Iako to sve zvuči jako ozbiljno, riječ je o vrlo duhovitom romanu.
Tijekom čitanja često se zapitate: “Čekaj, je li ovo smiješno ili žalosno?”.


U središtu priče je Tin, u isto vrijeme jednostavan i kompleksan lik.
Sa sela je došao u veliki grad i oduvijek se trudio to prikriti, uklopiti se i na neki način pobjeći od toga.
Ali kao što je vidljivo i u priči, uvijek nas sustigne ono od čega bježimo.
Radi se o bivšem rokeru, koji još nije spreman odreći se mladenačkih snova i stavova.
Počeo je kao student ekonomije, zalutao na dramaturgiju i na kraju završio kao srednjovječni muškarac koji kao novinar pokriva ekonomiju (iako je i od nje bježao).
Teško se suočava s odrastanjem, iako je praktički već odavno odrastao.
Jedan od primjera iz knjige koji to dokazuju je večer kad je uzeo kredit: “Ustao sam te noći i gledao okolo.
Kao da se opraštam s nečim.”  

Tin mi je najdraži lik, jer u njemu prepoznajem sebe, vječno dijete koje izbjegava “odrasle” probleme koliko god može.
Mislim da nema ništa loše u tome, ali život, kao i ovaj roman, pokazuju da treba imati granicu u svemu, pa tako vječni dječaci i djevojčice, poslušajte moj savjet – odrastajte postupno, nemojte dopustiti da vam se svi problemi od kojih ste bježali sruče na glavu odjednom, kao što se to dogodilo nesretnom Tinu.

Sve to s njim proživljava Sanja, njegova djevojka.
Ona je glumica koja je upravo dobila svoju prvu veliku ulogu, teži napretku i vrlo je ambiciozna.
Njihova veza je spontana, smiješna, pomalo djetinjasta – na neki način oni su ozbiljni u svojoj neozbiljnosti.


“Ali već smo se kesili jedno drugom.
Ne bih točno znao zašto.
Dio naše ljubavi (i razumijevanja) sastojao se od besmislica.
Mogli smo govoriti o drogi koje nema ili o bilo čemu drugom.
Moglo bi se reći da nas je apsurd opuštao (‘nakon napornog radnog dana’).
Jedno od nas bi reklo nešto bezvezno, a onda bi mu se ovo drugo smijalo.
I govorilo: ‘Jao, kako si glup, s kim ja to živim.’” 

Početak romana donosi prisjećanje na njihovu prošlost, ispresijecanu besmislenim tekstovima vezanim za Irak.
Oni ne otežavaju čitanje, već su zbog načina na koji su pisani duhoviti i služe kao svojevrsne pauze u čitanju.
Autor tih tekstova nepoznat je do kasnijih stranica.
Riječ je o Borisu Gali, koji je Tinov rođak.
Za objasniti tu priču, potrebno je reći kako Tin bježanjem iz sela nije pobjegao od svoje mnogobrojne obitelji.
Naime, svaki put kad bi netko sa sela (pa makar bilo riječ samo o poznaniku) došao u Zagreb, imao bi njegov broj i tražio ga uslugu.
A Tin je takav tip osobe da ne zna odbiti ljude, baš suprotno, prije će se založiti za njih nego za sebe.
To ga je dovelo u situaciju s Borisom, kojemu je našao posao izvjestitelja iz Iraka.
Vidio je da nešto s njim nije u redu, ali ipak mu je odlučio dati priliku i dobio hrpu tekstova u kojima je sve nabacano i nepovezano.
Zbog toga, on je primoran smišljati sasvim nove tekstove koristeći vijesti.
No, to nije najveći problem – Boris mu se već par dana ne javlja i Tina je strah da je nestao.


Uz obitelj, važan dio Tinova života je i Markatović, prijatelj iz mladenačkih dana koji mu više komplicira život nego što mu ga uljepšava.
Tu je i cijela redakcija koja se sastoji od najrazličitijih likova.


Sve zajedno, ovaj roman predstavlja jedno klupko problema u koje vas uvlači.
Od ljubavnih, do onih rodbinskih, prijateljskih i novinarskih.
To su problemi koji muče glavne likove, ali su i dio naše svakodnevnice.
Svaki čitatelj je imao ili ima barem jedan od njih – dosadnu rodbinu, klimavu vezu, naporan posao… Da nema humora, nakon zadnje stranice definitivno bi uronili u depresiju.
Lako se čita, a najprivlačnije u njemu je to što ćete u likovima zasigurno prepoznati nekoga od svoje rodbine, prijatelja ili čak sebe.


Roman ostavlja jak dojam nakon što se pročita, ali pitanje je koliko dugo će taj dojam trajati.
Jer iako je zanimljiv, iako vas uvlači u priču i tjera da ga pročitate zadnje stranice, opet mu nedostaje ono nešto efektno, po čemu bi se izdvojio od ostalih romana i natjerao da ga pamtite i godinama nakon što ste ga pročitali.
Možda ga baš to što je tema bliska nama čini običnim – dakle, to mu je i plus i minus.


Svakako, ne može škoditi da uz stalnu tiraniju stranih naslova uzmete u ruke i jedno domaće djelo koje je napisao Robert Perišić.
Radi se o svestranom autoru – objavio je knjige kratkih priča “Možeš pljunuti onoga tko bude pisao za nas”, “Užas i veliki troškovi” i knjigu poezije “Dvorac Amerika”.
Uz to, autor je drame “Kultura u pregrađu” i scenarija za dugometražni igrani film “Sto minuta slave”.
Bio je glavni urednik kulturnih časopisa Godine i Godine nove, a redovitu književnokritičku kolumnu objavljuje u tjedniku Globus.

 
 
Ben Pastor
Lumen
Ivana Smilović
Što se događa kad se mladić u ranim dvadesetim godinama, doktor filozofije i veliki talent za klavir, nađe usred rata? Martin Bora, ponesen mladošću, shvatio je da ga rat pokreće.
Tri tjedna nakon što je proglašen satnikom, našao se u neočekivanoj situaciji - zadužen je da istraži ubojstvo sestre Kazimierze.
Sestra je imala sposobnost predviđanja budućnosti, te je bila važna kako za “obične” osobe, tako i za vojnike.
U vrtlogu istrage Bora se našao sa svećenikom iz Amerike koji je došao istražiti fenomen redovnice.
Mladić i svećenik se ne slažu, pretežito zato što imaju različite poglede na rat, ali i na život.
Ipak, kako vrijeme prolazi, a oni moraju blisko surađivati, njihov odnos se popravlja, iako si oni to odbijaju priznati.
Istraga se proteže kroz cijeli roman, a i u njoj se krije tajna naziva knjige.
Što je zapravo Lumen i na koji je način povezan s redovnicom, otkrivati ćete zajedno s mladim satnikom.

Uz istragu, Bora ima još problema – stan dijeli s kolegom Retzom, koji je stariji, ali i iskusniji u mnogo čemu.
Često mijenja žene, čime komplicira ne samo svoj, već i život svoga cimera.
Svi znaju da petljanje s više žena istodobno ne može završiti dobro, ali rijetko koga osveta sustigne tako kako je sustigla Retza.
Usto, stalna blizina žena u Bori budi čežnju za njegovom ženom koju je ostavio samu jer je morao ići u rat.
U svakom slučaju, nije mu lako.

No, ipak, najteža stvar koja ga muči je sam rat.
Iako je u njega ušao pun ideala, zanesen parolama i lažima, vidjevši kako to sve zapravo funkcionira, počinje spoznavati surovu realnost.
To ga dovodi do preispitivanja samoga sebe.
Shvaća da ne zna što će raditi kada rat završi, da bez rata zapravo ni on ne postoji.
Polagano dolazi do zaključka da je za pametnoga čovjeka rat odmah na početku izgubljen.
Kroz knjigu gledamo urušavanje mladoga čovjeka, urušavanje njegova duha.
Iako se prikazivao snažnim, užasi rata kojima je bio izložen svakodnevno, nikoga ne bi mogli ostaviti ravnodušnima.

“Lumen” je roman prvijenac spisateljice Ben Pastor i pripada žanru povijesnoga romana, no u sebi krije mnogo toga – to je ujedno i ratna i detektivska priča, politička intriga, psihološki ratni triler, te mistična vjerska zagonetka.

Inače, Ben Pastor je rođena u Rimu, a trenutno radi kao profesorica na Sveučilištu u Vermontu u Sjedinjenim Američkim Državama.
Piše na engleskom jeziku i jedna je od talentiranijih spisateljica povijesnih romana.
Nagradu Premio Zaragoza dobila je 2008.
godine.

 
 
Stephenie Meyer
Kratki drugi život Bree Tanner: novela iz Pomrčine
Ivana Bajer
Priča iz internetskih krugova, a i jednog televizijskog intervjua sa Stephenie Meyer kaže da je, nakon planetarnog uspjeha svog serijala "Pomrčina" i objavljene četiri knjige,  Stephenie počela pisati petu koja je bila posebna zbog toga jer je prvi put pisana kroz svijest vampira Edwarda (a ne ljudske protogonistice Belle kao prve četiri knjige).
 No, u jednom trenutku pisanja knjige, netko je ukrao rukopis s njenog računala i pustio nedovršeni roman na internet.
Stephenie se jako naljutila zbog toga i prestala pisati peti nastavak do daljnjega (nije nikada rekla da je potpuno odustala, samo je tada prestala).
Umjesto toga nastao je "Kratki drugi život Bree Tanner", kao nastavak serijala "Pomrčina".


Zašto? U uvodu u knjigu Stehenie sama pokušava objasniti kako i zašto je jedan sitan, naizgled trivijalan lik u "Pomrčini" dobio svoju novelu.
Objašnjava nešto što mene kao čitateljicu uvijek pomalo fascinira: proces pisanja.
Kada pisci krenu pisati i stvarati svoje likove, postane li to u jednom trenutku dvosmjeran proces? Mnogi pisci kažu da je upravo tako.
Priča, likovi počnu pisati sami sebe i imati neki svoj odvojeni život, kao da ožive i sami počnu voditi tijek pisanja, a pisac samo prati i zapisuje.
Tako je nekako nastala i Bree.


U samom romanu, s točke gledišta Belle, ona ima život od pet  minuta.
Bella ju u "Pomrčini" promatra i razmišlja kako u njoj vidi vlastitu budućnost kada jednom postane vampirica.
I to je sve.
No Bree je u samom procesu pisanja odigrala bitnu ulogu za Stephenie.
Sinopsis o njenom životu nastao je nekako sam, dok je Stephenie pokušavala razumjeti, uživjeti se u "novorođene", tek nastale vampire koji u svojoj svijesti prvih mjeseci života imaju samo jednu stvar: krv.
Želeći shvatiti život iz njenog kuta, oslikati kako to novorođeni vide nas ljude, što ih pokreće i motivira – nastali su likovi, dijalozi, a zatim cijela jedna novela.

Novela je pomalo prenatrpana likovima koji nisu dovoljno duboko oslikani, s banalnim dijalozima sličnim prepirkama tinejdžera u nekoj srednjoj školi (što je možda bila i namjera, s obzirom na ciljanu publiku).
I sama radnja je nekako prejednostavna: novela  se odvije u svega nekoliko dana i nema nekih posebnih zapleta ili misterija u njemu, možda zbog toga što oni koji su pročitali "Pomrčinu" sve to već znaju, pa nedostaje iščekivanje.


Pojavljuje se tu i pomalo neuvjerljiva ljubavna priča (kakva je to novela za tinejdžere bez ljubavne priče?!).
No novela ipak uspijeva u svojoj namjeri: oslikati jednu drugu dimenziju i stranu vampira koja nije detaljno obrađena u ostale četiri knjige, zbog čega postaju jasnije motivacije likova iz "Pomrčine".
I, naravno, kao čitateljicu i ovaj put me osvojila jednostavnost i pitkost pisanja Stehenie Meyer - čitanje njenih romana za mene je odmor i relaksacija, bez ikakvih pretjeranih očekivanja.


Najbolji dio ove novele je osjećaj koji se intenzivira pred kraj i koji ostaje još dugo nakon što zatvorite knjigu.
Pred kraj novele počinje borba koja je opisana detaljno u "Pomrčini", a koja je u ovoj priči pisana iz jednog potpuno drugačijeg kuta.
Likovi o kojima smo čitali u "Pomrčini" i uz koje smo se vezali – Bella, Edward i cijela obitelj Cullen - sada se pojavljuju tek kao "visoki crvenokosi vampir" ili "ona ljudska", tjerajući nas da pogađamo koji od likova je upravo progovorio ili napravio nešto.
Sama borba kovena Cullen s novorođenima odvija se dok Bree ima zatvorene oči.


Dok ona opisuje čudne zvukove borbe oko sebe, čitateljeva mašta se pretvori u vatromet – pokušavajući prizvati u sjećanje detalje koji su tko zna kada pročitani u "Pomrčini".
Nejasne opise kroz njene zatvorene oči čitateljeva mašta grozničavi pokušava povezati – tko je sada to bio, što ovi zvukovi znače, kako je to bilo u knjizi, što će se sada dogoditi? Poznate likove i događaje spisateljica stavlja pred vas, ali ih morate promatrati kroz gustu zavjesu i razaznavati što se događa! Pravo slatko mučenje za ovisnike o serijalu "Pomrčina" kakva sam ja! I kada se novela završi, kao što novorođeni imaju u ustima peckanje od neutažene žeđi za krvlju, tako je i meni u ustima ostala živa, gotovo vampirska želja da dograbim u ruke ponovo sva četiri romana iz serijala "Pomčina" i ponovo ih čitam! Po tko zna koji put.


"Kratki drugi život Bree Tanner" upravo je to.
Malo predjelo za ovisnike o ovoj vampirskoj romansi.
Prije nego opet po tko zna koji put prionete na glavno jelo! 
 
 
Anita Desai
Gladovanje, gozba
Ilina Cenov
“Moja je spisateljska karijera bila potpuno podređena ulozi supruge i majke.
Živjela sam kao tipična indijska kućanica; pisala sam u predasima, krišom, potajno.“ Iskrene su to riječi suvremene indijske spisateljice Anite Desai (rođ.
1937.), autorice desetak romana i dviju zbirki priča.
Tri njezina romana bila su nominirana za prestižnu književnu nagradu Booker.
Za nekoga tko je pisao u takvim (ne)uvjetima, složit ćete se, i nije loše.
Aniti Desai nije pošlo za rukom osvojiti Bookera, ali zato jest njenoj najmlađoj kćeri, također priznatoj spisateljici Kiran Desai (“Halabuka u voćnjaku guava” i “Naslijeđe gubitka”).
Roman “Gladovanje, gozba“ podijeljen je u dva dijela.
Radnja prvog dijela romana smještena je u provincijski indijski grad, u obitelj visokog srednjeg staleža.
Obitelj čine “mamatata“, neobični entitet supružnika, koji više ne zna egzistirati nikako drugačije, osim zajedno.
Mama je kućanica, suzdržana, stroga i prijekorna, a tata je umirovljeni odvjetnik, također strog, namrgođen, šutljiv i beskrajno autoritativan.
“Stopivši se u jedno, dobili su toliko na težini, na veličini, na autoritetu, da su ionako poprimili natprirodnu, zlokobnu dimenziju...“
Obitelj čini i troje djece.
Najstarija je Uma, koja je u svakom pogledu posve neuspješan primjer žene.
Aruna je svojeglava ljepotica.
A Arun, najmlađi i jedini sin, na svojim prilično krhkim leđima nosi teret goleme ambicije “mametate“.
Središnji je lik prvog dijela romana Uma.
Spisateljica vrlo vješto, spretno i nama posve jasno miješa prošlost i sadašnjost, te se na taj način upoznajemo s ključnim trenucima u Uminom životu.
Ona je ne baš lijepa, ne baš pametna i ne baš spretna djevojčica, djevojka, i naposlijetku žena.
S takvim karakteristikama, ona jednostavno nije imala nikakve šanse u tradicionalnom indijskom društvu, u kojem je žensko dijete ionako samo nepoželjan teret.
Jedino što se od ženskog djeteta u Indiji može očekivati jest da liši domaćinstvo malenog bogatstva u vidu miraza.
Njezin život je zbroj tragikomičnih, ponižavajućih, ponekad čak i apsurdnih neuspjeha.
Ona, jedina od troje djece, sa svojih četrdesetak godina, još živi s “mamomtatom“.
Taj život je miljama daleko od normalnog.
S neprekidno izgovaranom rečenicom “Kako si ti glupa, Uma“, ona i dalje opslužuje “mamutatu“ i udovoljava njihovim hirevima.
Pri tom živi sa spoznajom kako oni, “ti zakleti neprijatelji nesputanosti, stoje iza leđa i promatraju i nju i sve ostale s prezirom“.
Uma osjeća divlji bijes i bunt.
Ali on zauvijek ostaje neizgovoren, zakopan duboko u njoj, baš kao što njezine staklene narukvice, koje neumorno i s ljubavlju skuplja, bivaju nenošene, kao zakopane na najvišoj polici ormara.
Drugi dio romana, zapravo zadnja četvrtina romana, smještena je u američko predgrađe, u obitelj Patton, čijem je domaćinstvu tog ljeta pridruženi član Arun.
Jedini sin i ponos obitelji, kojeg su “mamatata“ poslali na studij u Ameriku, zapravo je čudak, koji ni ne pokušava pronaći društvo.
On osjeća “otpor prema tome da bude prihvaćen“.
Pokušava biti nevidljiv, neprimjetan i zapravo uživa u svojoj slobodi i anonimnosti, daleko od svoje nametljive i brojne obitelji.
Ali njegova nametljiva obitelj ne posustaje.
I tisućama kilometara daleko kroji mu život, te se on mora povinovati želji autokratskih “mametate“ i preko ljetnih praznika useliti u dom obitelji Patton.
Obitelj Patton, iako na suprotnom kraju svijeta, zapravo je poprilično slična obitelji “mametate“.
I Pattonovi su disfunkcionalna obitelj, pomalo na rubu karikature, s autoritativnim ocem i majkom kućanicom, koja nije u stanju održati obitelj na okupu, makar i prividnom.
Dvoje djece Pattonovih su također relativno neobični.
Sin Rod neprekidno vježba, a kći Melanie je bulimična, nervozna adolescentica.
Arun se u toj obitelji nikako ne snalazi, beš kao što se nije snalazio niti u vlastitoj.
Mimo svojih želja, on se ni kriv ni dužan ponovno našao “uhvaćen u šećerno ljepljivu mrežu obiteljskih sukoba”.
Arun, baš kao i njegova sestra Uma, također nije imao šanse da ostvari normalan život, ali iz nekih drugih razloga.
Dok Umu roditelji smatraju obiteljskom smetnjom, Arun im je obiteljska nada.
Rezultat je poražavajuće isti.
Uma je ograničena nemogućnošću življenja bilo kakvog života, osim služenja “mametate“, a Arun je osuđen služiti “mamutatu“ tako da ispunjava njihova pretjerana, bolesno ambiciozna očekivanja.
Upravo je iz tog razloga osvanuo na studiju u Americi, bez da ga se pitalo za vlastite želje.
Anita Desai napisala je sjajan roman.
Njezin stil je blizak i pristupačan čitatelju, jer na jednostavan način i kroz razumljivu i jasnu strukturu romana progovara o velikim, važnim i ozbiljnim temama.
Na taj nam način lako prenosi svoje poruke.
Roman je prožet suptilnim humorom, često i tragikomičnim.
Desai svoje likove stavlja u tako neobične situacije da nisam znala što bih prije: u nevjerici širom otvorila oči ili se smijuljila.
Nije pristojno smijuljiti se tuđoj nesreći, to sam davno naučila, ali jednostavno to je ponekad bilo jače od mene.
Usprkos humoru, za Umu i ostale likove sam imala i više nego dovoljno sućuti, bilo mi ih je beskrajno i posve iskreno žao.
“Gladovanje, gozba“ je roman prepun ženskih likova, svojevrsna posveta ženskoj sudbini.
Spisateljica nas upoznaje s indijskim ženama različitih profila, ali više-manje nesretnih životnih puteva i sudbina.
Usprkos nesretnim brakovima, zatomljivanju i žrtvovanju sebe, maltretiranju od strane svekrve i/ili muža, (ne)uspješnim pokušajima ostvarivanja karijere, žene Anite Desai pokušavaju pronaći svoje mjesto u svijetu.
Pronaći mrvu sreće.
Gotovo neprimjetno, polako, pa čak i krišom, da nitko ne zna.
Međutim, iz perspektive spisateljice (kako ona sama kaže, iz njezine perspektive stranca u američkom društvu), američke su žene samo prividno bolje prošle.
Robujući potrošačkom, zapadnjačkom načinu života, one prilično neuspješno ispunjavaju svoju ulogu žene, supruge, majke, kćeri...
Čas jureći kolicima po pretrpanom supermarketu, čas gurajući prste u grlo kako bi izbacile sve što su taj dan pojele...
Spisateljica je puna suosjećanja za svoje napaćene žene, ali ne nudi univerzalno rješenje.
To je jednostavno tako.
Nažalost, tako su im se posložile “puzzle” života...
Ono što svakako trebate znati jest da ovo nije samo još jedna knjiga o Indiji.
Naime, bez obzira na to čitam li romane indijskih autora o Indiji (npr.
romane Kiran Desai, Manil Surija ili Salmana Rushdija), ili romane koji govore o Indijcima razasutim po svijetu (primjerice romane nobelovca V.
S.
Naipaula, o Indijcima na Trinidadu i Tobagu), njima je zajedničko samo jedno: svi oni pišu o nevjerojatnoj zemlji i o nevjerojatnim ljudima.
A ta “nevjerojatnost“ je uvijek, u svakome romanu drugačija i posebna.
Tako je i s romanom “Gladovanje, gozba“.
Iako opet imamo priliku čitati o dogovorenim brakovima, autoritativnim muževima ili ponižavajućem položaju žene, ovaj roman o tome progovara na posve drugačiji način.
Spisateljica nam daje izuzetno zanimljiv uvid u tradicionalno, tvrdo, beskompromisno indijsko društvo, koje egzistira s premalom dozom sućuti i s nedovoljnim uvažavanjem razlika.
Iako su joj mnogi zamjerali da je njezin roman prilično depresivan, Desai kaže da ona piše o situacijama kakve one jesu, bez iluzija ili uljepšavanja.
Ali da ipak ima mjesta za humor.
I zaista, ovaj roman, usprkos teškim temama i ponekoj zaista tragičnoj životnoj priči, neće ostaviti težinu, već zadovoljstvo zbog odličnog romana kojeg ste pročitali.
Naše društvo danas obilježeno je hiperkonzumerizmom i hiperprodukcijom.
Kao rezultat toga, preplavljeni smo proizvodima sumnjive kvalitete.
Stječem dojam da je i književnost posustala, te da je sve više osrednjih književnih naslova.
“Gladovanje, gozba“ je svakako naslov koji iskače iz te osrednjosti svojom kvalitetom i zanimljivošću, te se nadam da on neće ostati jedino djelo Anite Desai prevedeno na hrvatski jezik.
Svakako bismo trebali biti u mogućnosti čitati i njezine ostale romane, ako ništa drugo, a ono da vidimo kako to izgleda kad umjesto kuhače, u ruke uzme pero jedna prava, punokrvna, da se poslužim riječima pjesme naše poznate pjevačice, “žena, majka, kraljica“.
 
 
Eduardo Mendoza
Čudesno putovanje Pomponija Flata
Marija Blažević Zalokar
“Čudesno putovanje Pomponija Flata” duhovit je roman o nekad uglednom rimskom građaninu Pomponiju Flatu, koji odlazi u daleki svijet tražiti čudotvorni eliksir mudrosti.
Na svojim putovanjima pio je vodu iz jezera i potoka, za koju je načuo da sadrži eliksir mudrosti, ali ne samo da od sve te vode nije pokupio svu pamet svijeta, nego je i pobrao neugodne probavne smetnje, od kojih se za njim širio užasan smrad.
Jednom prilikom ga je snaga vlastitog vjetra uspjela katapultirati iz sedla, uplašiti konja koji je odmah zatim pobjegao i ostavio ga na milost i nemilost karavanama koje prolaze pustinjom.
Tako dolazi do tribuna Alpija Pulkra, koji je nekada bio gorljivi pristaša Cezara, ali se nakon njegove smrti priklonio Brutu i Kasiju (o tempora, o mores).
Taj principijelni glavešina dovodi Pomponija u Nazaret.
Pomponije u Nazaretu susreće dječaka po imenu Isus (da, riječ je o istom onom Isusu koji će nas gledati s podnožja Marijana, ako Kerum ostvari svoje namjere).
Isusov otac je optužen za ubojstvo uglednog i bogatog građanina Nazareta, pa Isus unajmi Pomponija da mu pomogne osloboditi oca od optužbi.
U knjizi se pojavljuje cijelo čudo biblijskih likova i prikazani su na vrlo zanimljive načine.
Sveti Josip je šutljiv i ne pretjerano inteligentan.
Marija je žena britka uma koja pokazuje svoju inteligenciju, ali se nakon svakog pametnog izlaganja ispričava, jer je ona, eto, žena.
Prosjačenje gubavca Lazara je gotovo lifestyle, Marija Magdalena, u knjizi još djevojčica, izučava se za to da postane “javna žena” i čini se da nije pretjerano nesretna zbog toga.
Osim toga, u knjizi se pomno opisuju običaji koje prilikom “guženja” imaju određeni narodi.
Tako su Arapi prikazani kao nomadi koji odnose sa ženama započinju tek kad se zaustave u naseljenim mjestima.
Karavane su im sastavljene isključivo od muškaraca, koji međusobno drže distancu (“Jedu i spavaju odvojeno, a svaki put kad jedan drugog naguze, čine to uz bezbrojne naklone, raspituju se za zdravlje onog drugog i kako mu napreduju poslovi, kao dvojica prijatelja koja su se srela nakon dugog izbivanja”).
Židovi su bili nešto neskloniji guženju (koliko god to čudno zvučalo, nisu skloni guziti jedni druge, čak ni kad su prijatelji).
Mislim, zapravo, da je ovo prva knjiga na koju sam naletjela a da se bavi proučavanjem drevnih običaja “guženja”.
Bilo kako bilo, mislim da napokon možemo odahnuti i prestati homoseksualnost tretirati kao nešto što je jučer uvezeno iz Amerike.
Osim navedenoga, nisam mogla ne primijetiti da se do danas gotovo ništa nije promijenilo.
Veliki i hrabri vojskovođe svoju hrabrost poklanjali su onome tko je trenutno na vlasti, bivši kriminalci postaju ugledni građani, svećenici se pomamljuju za imovinom i tako dalje.
Knjiga “Čudesno putovanje Pomponija Plata” je ugodna razbibriga koja me na trenutke dobro nasmijala, ali nažalost, ne puno više od toga.
Kad bih ju spustila nakon nekoliko pročitanih strana, nije me vukla na daljnje čitanje, ali nije mi bila ni mrska kad bih ju uzela ponovo čitati.
Izuzev utješnog otkrića da ratne profitere nije izmislio HDZ, i da su ljudi različitih vjera i nacija oduvijek smišljali neopisivo glupe razloge za međusobne ratove, nekako mi se čini da mi se ova knjiga neće baš duboko urezati u memoriju.
Pošto se Eduardo Mendoza proslavio pisanjem parodija, imam osjećaj da iza njega stoje puno kvalitetnija i duhovitija djela od ovoga koje sam pročitala i unatoč prosječnoj ocjeni koju dajem “Čudnovatim putovanjima” iskreno se veselim čitanju nekog drugog djela ovog autora.

Preporučujem čitanje kao laganu razbibrigu nakon čitanja sumorne literature svima onima koji otkidaju od smijeha svaki put kad čuju riječ “guziti”.

 
 
Emilio Calderón
Židov iz Šangaja
Ilina Cenov
“U to doba svijet je bio podijeljen na zemlje u kojima Židovi nisu mogli živjeti i zemlje u koje nisu mogli ući.“
Točno, dobro ste pogodili.
Radnja romana “Židov u Šangaju“, suvremenog i izuzetno popularnog španjolskog pisca Emilija Calderóna, smještena je u Šangaj, u vrijeme Drugog svjetskog rata, točnije u 1943.
godinu.
Na prekooceanskom brodu, koji iz Genove plovi do Šangaja radi mladi španjolski liječnik Martin Niboli.
Njegov je zadatak da pregledava židovske emigrante, kako bi otkrio i spriječio možebitne epidemije.
Naime, Šangaj je u to nemirno vrijeme bio svojevrsni raj za Židove, koji su u njemu našli svoje utočište, bježeći pred nacizmom iz različitih dijelova Europe.
Na jednom od tih putovanja upoznaje osebujan i pomalo neskladan židovski bračni par, starijeg gospodina Leona Blumenthala i njegovu prekrasnu mladu ženu Norah.
U četiri tjedna plovidbe, između Leona Blumenthala i dr.
Nibolija razvija se duboko prijateljstvo, a između prekrasne, ranjive Norah i dr.
Nibolija duboka, ali zabranjena ljubav.
Zbog ljubavi prema Norah, dr.
Niboli se odlučuje skrasiti u Šangaju gdje, osim što radi kao liječnik, preuzima i službu španjolskog konzula.
Leon, koji ima “dara, a i sredstava za preživljavanje“ pokazuje svu svoju snalažljivost te, u svega desetak dana od iskrcavanja u Šangaj, počinje stvarati svoje poslovno carstvo.
Dok Leon svojim prilično sumnjivim poslovnim vezama omogućava ugodan i materijalno bezbrižan život, dokona Norah se prepušta dekadentnim i raskošnim zabavama nevjerojatnog multikulturalnog grada.
Ubrzo se Šangaj pod japanskom okupacijom za većinu Židova pretvara u neku vrst tamnice onih koji su do tada bezbrižno plesali po raskošnim salonima.
Naime, Japan Židove apatride (a to su u tim nesretnim, ratnim vremenima bili gotovo svi) zatvara u geto Hongkew.
Time ne samo da im se ograničava kretanje, već je život u getu daleko od normalnog, obilježen čestim epidemijama, te kontinuiranom nestašicom hrane i lijekova.
Za Blumenthalove je u jednom trenu gotov taj raskošan život, koji su do tada vodili.
Dr.
Niboli nema nikakve mogućnosti da im pomogne, koliko bi god on to želio.
Ubrzo će jedno brutalno ubojstvo iz temelja potresti ne samo život dr.
Nibolija, već i živote svih onih u uskoj vezi s njim.
Doktor kreće na opasno putovanje ratnim Šangajem, pokušavajući razriješiti misterij ubojstva koje ga je izuzetno pogodilo.
Naravno, pokreće lavinu nesretnih događaja, koje ni u ludom snu nije mogao predvidjeti.
Uskoro postaje svjestan činjenice da stvari gotovo nikada nisu onakve kakvima se čine.
Uviđa brutalnu istinu: gotovo nikome ne može vjerovati i uistinu ne poznaje niti najbliže prijatelje...
Svakako morate znati da ovo nije samo još jedan roman o strahotama Drugog svetskog rata.
Naime, ove godine sam pročitala desetak romana s tom tematikom, ali svaki od njih je bio posve drugačiji.
To ponajviše ovisi o senzibilitetu pisca i njegovoj odluci što će biti srž njegove priče (sam rat, ljudi, ljudskost, posljedice rata...).
Calderón je, osim što je sjajan pripovjedač izuzetno interesantnog stila, ovaj roman protkao upečatljivom dozom egzotike.
Naime, smjestio je radnju u Šangaj.
Na taj nam je način omogućio da toliko puta čitanu temu o ratu, promatramo iz sasvim druge, zapravo potpuno nove i svježe vizure.
Pisac nas svojom pričom vodi na putovanje kroz jedan daleki grad i kroz jedan, većini nas, nepoznati dio povijesti.
Šangaj se, od malog ribarskog naselja, tijekom 19.
stoljeća pretvara u izuzetno razvijenu luku i bitno središte trgovine između Istoka i Zapada.
U nekim dijelovima grada postojale su internacionalne koncesije, a brojni zakoni omogućavali su neometano bogaćenje stranaca.
Šangaj je u vrijeme neposredno prije Drugog svjetskog rata bio izrazito kozmopolitski i glamurozan grad.
Mada je od 1937.
godine pod okupacijom carskog Japana, i dalje u njemu buja život, a mješavina raznih kultura daje bazu za dobar i interesantan život.
Međutim, kako rat prestaje biti samo prijetnja, a postaje gorka stvarnost, Šangaj se ubrzo pretvara u “eksplozivnu smjesu“ i postaje “varljivi san šačice varalica“.
U gradu počinje cvjetati prostitucija, prevare, opijum, “metropola Velikog dima potrošila se kao lula opijuma“...
U svakom slučaju, u Šangaju je relativno sigurnu luku pronašlo oko 20.000 Židova, mahom iz Njemačke i Austrije.
Možda nisu živjeli u najsretnijim uvjetima, ali su barem preživjeli rat.
Pisac nam oživljava taj dekadentni grad.
U njemu su se isprepleli narodi i kulture, tragične sudbine i životi, življeni po salonima i plesnim podijima.
Njegovi su istaknuti stanovnici bili mahom stranci koji su se spasili od sigurne smrti ili pak pustolovi u potrazi za avanturom života.
Šangaj, “gdje se oscilacije života mjere gutljajima šampanjca“, bio je savršena kulisa za avanturu ili za zaborav, već prema tome što vas je dovelo u taj grad.
Razvratne zabave, neobični, osebujni ljudi, plesovi u dvoranama raskošnih hotela, šampanjac, kokteli, dim opijuma, ispod kojeg nestaju problemi, ponekad i zauvijek, samo su dio onoga što je Šangaj tog vremena bio i onoga što je nudio.
Calderón nam je to opisao apsolutno uvjerljivo, životno i dojmljivo.
Imala sam nepogrešiv osjećaj da je on sam četrdesetih godina bio u Šangaju (nije, naravno, jer je rođen 1960.
godine), ali da sam i ja sama, čitajući roman, bila tamo i svjedočila jednom povijesnom trenutku.
Pisac je svoju priču smjestio u autentični povijesni kontekst, čak je u nju upleo i nekoliko stvarnih osoba, koje su zaista živjele u Šangaju i okolici četrdesetih godina (primjerice ekscentričnu američku spisateljicu Emily Hahn i njezinu nadaleko poznatu maskotu, majmuna u finom odijelu).
U knjizi se spominju i “žene za utjehu“.
One su zapravo bile seksualne robinje, mahom iz Kine i Koreje, koje je japanska vojska držala u svojim vojarnama i koje su sustavno silovane i mučene.
Njima i njihovoj tragediji je Calderón ovom knjigom, na određeni način, odao počast, jer taj zločin Japan do dana današnjeg nije u potpunosti priznao, niti se ispričao žrtvama.
Prema nekim procjenama Japanci su oko 200.000 nedužnih žena pretvorili u “žene za utjehu“.
S obzirom da je od toga prošlo sedamdesetak godina, brojne žrtve su sada već mrtve, tako da im ni isprika više ne znači mnogo...
Kroz tragične sudbine svojih likova, pisac je progovorio o ratu i svemu onome što se događa kad ljudi, kojima teški rat padne na nejaka pleća, otvrdnu i prestanu biti ljudi.
Jasno je ukazao na to da neke rane, one na duši, nikada ne zacijele u potpunosti.
Time je dao oštru i prilično glasnu kritiku rata i politike, bez koje ni jedan rat ne može.
“Židov iz Šangaja“ je sjajan roman.
To je uzbudljivo, pametno i napeto štivo.
Neočekivani obrati i iznenađenja, nevjerojatne životne priče i sudbine natjerat će vas da ovu knjigu čitate do dugo u noć i da je ne ispuštate tako lako iz ruku.
Otvorit će vam vrata u jedan nepoznati, a toliko zanimljiv i stvaran svijet, i tu priliku ne smijete propustiti.
Calderón će vas, ako mu dopustite, na beskrajno interesantan i nepretenciozan način podučiti o jednom vrlo zanimljivom dijelu povijesti.
Pisan u prvom licu, pri čemu je narator dr.
Niboli, neodoljivo me podsjetio na stare detektivske filmove, gdje nam požrtvovni detektiv objašnjava što se sve zaista događalo.
Upravo nas na taj način pisac vodi kroz zamršenu i uzbudljivu priču, kroz lik poštenog i često puta izigranog doktora, čovjeka kojeg su najbolje namjere dovele na najstrašnija mjesta.
Mjesta, za koja ni u najstrašnijem snu nije ni slutio da postoje.
Baš kao i mi, dobrodušni čitatelji, koji smo iz svog toplog dnevnog boravka, zahvaljujući Emiliju Calderónu, zavirili u daleki Šangaj, zahvaćen ratnim vihorom...

 
 
Anne Tyler
Raznizane godine
Dora Kršul
Uvijek me zanimalo što se dogodi ženama koje uđu u brak i automatski postaju neprepoznatljive u odnosu na “predbračne”godine.
Što se dogodilo s njihovim “ja”, gube li ga one izgovaranjem riječi “uzimam”, ili...
u čemu je stvar!? Gdje nestaju njihove vrckave, zabavne osobine, želja za kavama s frendicama, zašto se svaki razgovor s njima svodi na upravo neizbježno slušanje zamjenice “mi” u najrazličitijim varijantama!
Naravno, ne generaliziram, ali morate priznati da znate barem jednu ženu kojoj odgovara moje čuđenje.
Navedene probleme u roman je pretočila Anne Tyler u “Raznizanim godinama”, svom 13.
romanu.
Delia Grinstead, protagonistica romana, živi s pitanjima koja sam maloprije radoznalo postavila.
Godinama je u braku sa Samom, liječnikom kojeg njegovi pacijenti nazivaju svecem.
Svi od reda joj se dive kako ima savršenog muža, kako je Sam najbolja stvar koja joj se dogodila u životu.
Delia ga naravno vidi iz potpuno drukčije perspektive; on je iritantno predvidljiv, pomalo dosadan i uvijek beskrajno staložen.
Iznad svega, krajnje nezainteresiran za suprugine interese.
Sam Grinstead osoba je koja šeće kroz život kao po dobro poznatom i pripremljenom teritoriju.
No nemoguće je kroz život lagano šetati, spoticanja i padovi neizbježni su dijelovi tog velikog putovanja.
Putovanja na koje se ne isplati ići sam, potreban je suputnik.
Ako suputnik  šuti, žmiri i nezainteresiran je za događaje po putu, vrlo je vjerojatno da će to postati prilično zamorno putovanje.
Na kraju kojega će netko sigurno biti razočaran.
Upravo to dogodilo se Deliji.
No nije samo njen suprug pridonio tome.
Njihovo troje djece izraslo je u velike, površne i nepristojne stvorove kojima smetaju majčinski pogledi i zagrljaji.
Supruga i djecu odavno je počela doživljavati kao strance, pita se je li ikad bila sretna u braku.
Nitko ju ne primjećuje, pravu nju, vrckavu, zaigranu, djetinjastu, Deliju koja voli ljubavne romane, nekonvencionalnu i znatiželjnu.
Mudrija je i pametnija nego što oni to misle.
Ne može pomiriti sebe s ulogom koju ima u obitelji, a ta uloga njima više i nije tako bitna i zanimljiva.

Osjeća se kao “suvišan čovjek” u vlastitom domu, no više od svega, to je počinje ljutiti i živcirati.
Muči ju pitanje: “Kad se to mila i dražesna ženica pretvorila u blesavu i nesposobnu?” Nije svoj život zamišljala takvim, nedostaje joj uzbuđenja, trenutaka u kojima je ona bitna, a ne sve drugo oko nje.
Odlaskom na obiteljsko ljetovanje, jednostavno joj, rekli bismo, “pukne film”, i odšeta se niz plažu uz, podrazumijeva se, potpunu ignoranciju njenih bližnjih.
Ne razmišljajući kamo ide, jednostavno pušta da je noge nose, rekavši samoj sebi da će “hodati sve dok ne padne s kontinenta”.
Igrom slučaja, dođe u simpatični mali gradić Bay Borough gdje započinje novi život.
Na godinu i pol!
Recimo da je uzela nešto duži godišnji odmor, samo što se ne odmara s obitelji, već se odmara od nje.
Zaposli se, upozna nove ljude, no što je najbitnije, uživa u slobodi da bude onakva kakva zaista jest.
Novu-staru sebe naziva “gospođicom  Grinstead”.
Odlaskom supruge, Sam je konačno suočen s pravim životom u kojem se, očekivano, ne snalazi baš najbolje.
Obitelj se počne raspadati i postaje jasno da je Delia “držala sva četiri zida kuće”...
Lik Delije briljantno ocrtava probleme s kojima se svaka žena, vjerujem, kad-tad suoči.
Pitanje samoostvarenja i afirmacije provlači nam se kroz cijeli život, počevši od adolescentske dobi kada smo najčešće zadovoljni sobom tek nakon što su drugi zadovoljni nama.
Djeca i brak definiraju osobu na jedan potpuno drugi način, u to sam sigurna.
Pretpostavljam da se tada definiramo kao dio kolektiva, prestajemo razmišljati i djelovati samo za sebe.
Baš tada postoji najveća opasnost da nam se dogodi ono što se dogodilo Deliji - da se malo pogubimo putem, zaboravimo na vlastite užitke, želje i sve podredimo svima, samo ne sebi.
 Zar je tako loša ideja jednostavno ostaviti onu hrpu neispeglanog veša i otići s prijateljicom u kino ili večer provesti uz dobru knjigu? Na kraju krajeva, svašta je u modi, mislim da malo nagužvano može proći bez problema!
Tyler se u gotovo 50 godina stvaralačkog rada posvetila manje-više sličnoj tematici.
Obiteljski odnosi, “obiteljska dinamika˝, kako sama kaže, u središtu su njezinih romana.

Čitajući, nećete se mučiti viškom redaka potrošenih na detalje; pametnim i jednostavnim rečenicama spisateljica crta svoje priče i likove.
Zanimljivu filozofiju iznijela je o pisanju: “Želim živjeti druge živote.
Nikada nisam vjerovala da imam samo jednu priliku.
Pisanje je moj način korištenja prilika.” Živi vrlo povučeno, ne iznosi detalje privatnog života, jer ne želi kroz likove svoje čitatelje podsjećati na sebe ili svoju obitelj.
Kaže kako želi da njeni likovi isijavaju kroz nju, kao da je nevidljiva.
Sav užitak u pisanju pronalazi u “izmišljanju potpuno novog svijeta, vjerodostojnog svijeta, kako bi čitatelji mislili da je istinit.
Imaginarno istinit.” “Ponos i predrasude” navodi kao jedan od sebi najdražih romana, opisuje ga kao “laganog, veselog i svjetlucavog”.
Istim riječima opisala bih Anne Tyler i njezin divno jednostavan način pisanja.
Ovaj inteligentan, duhovit i inteligentno-duhovit roman toplo preporučam svima koji su se prepoznali u liku Delije, onima koji ne žele jednog dana shvatiti da su “suvišan čovjek” bilo gdje (a kamoli u obitelji) i onima koji žele knjigu koju neće ispustiti iz ruku dok ne dođu do zadnje stranice.
Osim toga, kako ne pročitati knjigu autorice koja je Nicka Hornbyja, kako je sam rekao, nadahnula da se počne baviti pisanjem? E pa, hvala Anne Tyler!
 
 
Sebastian Barry
Tajno pismo
Tanja Tolić
Roseanne McNulty bila je najljepša cura u Sligu.
Njezin otac Joe Clear, prezbiterijanac koji je kopao grobove katolicima, obožavao je arije iz opereta, propovijedi davno umrlih propovjednika, svoj motocikl marke matchless i, naravno, Roseanne.
Njegova veselost bila je dodatni dar, jer Roseanneina majka nije ispredala legende i legendice o svome životu, i nije imala baš nikakvih priča.
Roseanneina majka bila je lijepa.
Točka.
Kad je Roseanne imala deset godina, u danima taman nakon Prvog svjetskog rata, otac ju je, obuzet žarkom željom za poučavanjem, odveo na vrh grobljanskog tornja s torbom punom čekića i perja.
Dugo je čekao dan bez vjetra za taj posao.
Htio je dokazati Roseanne staru postavku da je pri padu sve jednako, da jednako padaju i čekići i perje, u carstvu teorije.
Što je Roseanne vidjela toga dana? “Katkad pomislim da je to ono nešto smiješno u čovjeku, smiješno i možda nastalo iz očaja… ono što je isplivalo na površinu nakon mnogo godina i što vas prostrijeli ljubavlju za tu osobu.
Sve je to ljubav, to ne-znanje, ne-viđenje.
Stojim pod tim tornjem, vječno, naprežem oči, u vratu mi je grč, a ja buljim i naprežem se, ako ni zbog čega a ono njemu za ljubav.
Perje odlijeće, odlijeće, kovitla se.
Otac doziva i doziva.
Moje mu srce odgovara lupanjem.
Čekići i dalje padaju.”
Nije grijeh voljeti vlastitog oca.
Ili jest? Možda je zločin osjećati da vam srce kuca za njim, možda jest, ako živite u Irskoj, 20-ih godina prošloga stoljeća.
Taj će se dan pokazati ključnim za Roseanneinu sudbinu…
Mnogo, mnogo godina kasnije, točnije 2010.
godine, u koju je Sebastian Barry smjestio sadašnjost svojega romana “Tajno pismo”, mi, čitatelji, upoznajemo Roseanne.
Navršila je vjerojatno stotinu godina i pacijentica je umobolnice u irskom gradiću Roscommonu.
Bolnica je pred zatvaranjem, jer je dotrajala i opasna po pacijente, a doktor Greene, koji nema ni zere smisla za humor i baš zato je smiješan, mora ih sve ispitati kako bi utvrdio tko je doista bolestan i mora biti premješten u novoizgrađenu bolnicu, a tko je zapravo zdrav, već desetljećima, i u umobolnici je završio greškom, nebrigom ili zločinom.
Roseanne, otkrit će doktor Greene - i sam izmučen kompleksnim odnosom s vlastitom suprugom - prilično je tvrd orah.
Umjesto da mu ispriča kako je i zašto završila u umobolnici, ona će uporno šutjeti na njegova pitanja i šutnjom ga odvoditi u njegova vlastita tamna mjesta duše, a istodobno će, nama čitateljima, pričati strašnu priču o tome kako je, i koliko teško bilo, zapiše na jednom mjestu Greene, “biti junak bez publike”.
Junak bez pljeska i podrške, svaki put kad ste ludo, ludo hrabri, iako je sve protiv vas.
Barryja je za roman, kako je jednom objasnio, inspirirala priča koju mu je ispričala njegova majka o jednoj staroj rođakinji.
“Vozili smo se kroz Sligo, i moja je majka uperila prst u kolibu i ispričala da je u njoj živjela prva supruga mog praujaka, prije nego ju je obitelj strpala u umobolnicu.
Nije znala ništa o njoj, osim da je bila prelijepa.
Jednom sam čuo djeda kako je govorio da je bila nevaljala.
To je sve što je preživjelo.
To, i glasine o njezinoj ljepoti.
Nije imala imena, nije imala sudbine, bila je nepoznata.
Osjetio sam gotovo dužnost da pripadne meni i da je, uistinu, iznova izmislim.”
Spletom nesretnih okolnosti i lažnom dobronamjernošću jednog svećenika (!), oca Gaunta, Roseanne će se zateći u ulozi koja je pogodila mnoge žene Irske na početku novoga stoljeća, a koje su, baš poput nje, nestale u ludnicama i samostanima samo zato jer su zanijele izvan braka, ili su ih muževi odbacili.
A ako postoji lik koji potvrđuje staru poslovicu kako je put u pakao popločen dobrim namjerama, onda je to svakako otac Gaunt.
Govorimo o vremenu prije i nakon irskog građanskog rata u kojem je bilo lako izgubiti se u brojnim definicijama toga što je zapravo neovisnost i sloboda, i naći se na krivoj strani.
Na toj, krivoj strani, svojim će se svjesnim, a možda i slučajnim odabirom naći Roseannein otac; a vrlo brzo nakon njega i ona sama.
I tu, zapravo, počinje Barryjeva priča.
Iako ovaj nagrađivani irski dramatičar, romanopisac i pjesnik naoko ispisuje priču o mračnoj povijesti Irske, istina je zapravo da ispisuje historiju jedne, sasvim neromantične ljubavi, one kćeri i oca, vrste ljubavi “bez koje se ne može živjeti, ali se s vremenom pokazalo da to nije istina”, jer se može, i živjeti i preživjeti, iako nam smrt, koja nam oduzme toliko voljeno biće, nalegne na dušu “poput goleme grude olova, tako da na mjestu gdje je nekoć bila bestežinska duša, u samom srcu bića, sad počiva tajno i pogubno breme”.

“Tajno pismo”, veličanstveni roman nominiran za prestižnu nagradu Man Booker, neće vam, srećom, slomiti srce, kako je reklamira izdavač, ali će vam postaviti mnoga pitanja, kao uostalom i doktoru Greenu koji u romanu, paralelno s Roseanne, vodi vlastite zapise i mudruje iznad svojega  komada papira.
Što je istina? Ono što o ocu i svojem životu piše Roseanne ili brižni katolik otac Gaunt? Koliko se duboko može izmijeniti sjećanje da bi se spasilo srce, pa i zdrav razum? Što je zdravije, što je poštenije, što je, uostalom, “istinitije” – držati se suhih činjenica ili se predati slojevitosti života, unutarnjem kontekstu i osjećaju, čak i ako se on ne poklapa s faktima? Jer život se zaista sastoji i od perja i od čekića koji, gledani iz osobnog kuta, vizure jedne kćeri, doista mogu jednako brzo pasti.
“Tajno pismo” je, naoko, jedna sasvim jednostavna priča o prelijepoj ženi koja je preživjela strahote, a svejedno nije prestala voljeti, a svejedno nije izgubila sebe.
Čini se da je očeva ljubav oko Roseanne stvorila “opnu” koja ju je čuvala cijeli život; uvjerenje kako je “uvijek dobro sjetiti se trenutaka sreće, u životu ima toliko onoga drugoga, bolje je – dok još možemo – na vidjelo izvući sve međaše sreće”.
Kažem naoko jednostavna priča, jer zapravo uopće nije.
Treba znati pisati i treba znati pripovijedati da bi se s ovakvom lakoćom, i ovako uvjerljivo, ispričao cijeli jedan, veoma složen život koji vam je, usprkos kompleksnosti, toliko jasan i blizak kao da ste ga proživjeli sami.
Doista divan roman!
 
 
Karen Blixen
Babettina gozba
Tanja Tolić
U vrijeme kad počinje priča, pastor je odavno mrtav.
Martine i Philippa, njegove kćeri, žive zametene planinama i snijegom, u norveškom gradiću Berlevågu, nastojeći očuvati očevu misiju, odvesti desetkovanu pastvu, kad već ne mogu u pravi, a onda barem u duhovni Jeruzalem.
I dalje su neudane i same jer, iako je otac davno umro, one se i dalje osjećaju kao njegove dvije ruke, lijeva i desna, kojih se nikako nije mogao odreći (koliko god bi to potencijalne ženike, a i njih možda, učinilo sretnima).

Skromno se živi u Berlevågu – luskuza nema, osim ako se pod njime ne računaju jetke svađe koje sve hrabrije izbijaju na površinu u pastorovom stadu otkako njega više nema.
Jede se bakalar i pivska krušna kaša, svaki božji dan, večeri se provode uz suhi čaj ili kavu i kamene kekse, obavezno začinjene molitvom i pjesmom.
Upućenima Jeruzalemu, dakako.

U taj siromašan kraj - siromašan i duhom, barem onim koji zna slaviti, kako će se pokazati kasnije – jedne kišne večeri u lipnju 1871.
godine stiže Francuskinja Babette, noseći pismo opernog pjevača Achillea Papina koji je jednom davno, dok je pastor jož bio živ, a Philippa mlada, zalutao u norveške vrleti i ponadao se da je u okrilju stroge crkvene sekte pronašao svoju izgubljenu Zerlinu.


U pismu Achille piše kako je Babette Hersant morala pobjeći iz Pariza, kako su joj suprug i sin, iako vrhunski frizeri, u jeku francuske revolucije, ubijeni kao štakori, a sama Babette uhićena je kao pétroleuse (riječ koju koriste za žene koje pale kuće petrolejom) i teškom je mukom uspjela izbjeći okrvavljene ruke generala Galliffeta.
Sve što je imala, Babette je izgubila i ne usuđuje se više ostati u Francuskoj.
Usput, kaže Papin pri kraju, Babette zna kuhati…

Dvije su sestre, kao svake prave kršćanke koje u životu nisu nosa pomolile iz svojeg fjorda, naravno sumnjičave.
"Od početka su sumnjale u tvrdnje monsieur Papina da Babette zna kuhati.
U Francuskoj jedu žabe, to su već znale." No već krajem tjedna Babette je pripremala bakalar i pivsku krušnu kašu kao da je rođena i odrasla u Berlevågu; nije prošlo dugo, a već je bila strah i trepet i na brodovima u luci i na tezgama na tržnici, jer joj nitko nije bio ravan u cjenkanju.

I same su sestre uskoro primijetile kako im Babette, koja je pristala raditi bez plaće, štedi novac.
Pored toga, kuhala je bolje; ne samo za njih, nego i za sve siromahe koje su sestre hranile.
Tako je Babette Hersant postala prvi i jedni luksuz Berlevåga.
Sama Babette nije tražila ništa.
Sjedila bi na tronožnoj kuhinjskoj šamlici držeći svoje snažne ruke u krilu, dok su joj crne oči bile otvorene poput bunara.
Kao Pitija na svom tronošcu.


A onda su se dogodile dvije stvari i tu istinski počinje ova predivna priča danske spisateljice koja nikad nije osvojila Nobela, iako je "pokorila" cijeli svijet svojim memomarima "Afrička farma", prema kojima je snimljen i film "Moja Afrika".
Petnaestog prosinca stogodišnjica je pastorova rođenja, a par mjeseci prije toga Babette je dobila pismo iz Francuske u kojem joj prijateljica javlja da je Babette, nakon 14 godina igranja francuske lutrije, konačno osvojila glavni zgoditak od 10 tisuća franaka.

Hoće li Babette otići? Hoće li ostaviti sestre i siromahe kojima je kuhala toplu juhu? Hoće li Berlevågu oteti jedini luksuz koji je ikada imao? No Babette ih sve iznenađuje: umjesto da govori o odlasku, ona sestre moli da joj dopuste da o svome trošku pripremi francusku večeru za važnu obljetnicu.

Ako ste gledali istoimeni film kojeg je 1987.
godine snimio Gabriel Axel, u kojem Babette glumi Stéphane Audran, onda znate što je uslijedilo, jer gotovo polovica od 102 minute filma posvećena je upravo Babettinoj fantastičnoj gozbi.
Onda znate i kako se u skromnoj kuhinji našla kornjača, što se dogodilo s bocama Clos Vougeota 1846, za što je Babette trebao kavijar od morune, otkuda su stigle prepelice i kakav je to mrtvački sanduk s umakom od tartufa… Bože, kakva je to gozba bila!

"Babettina gozba" mala je knjižica, od svega 89 stranica, ali nabijena značenjima.
Iako joj je gozba u naslovu i iako Karen Blixen u njoj naoko piše (samo) o jednoj iznimnoj francuskoj večeri, spisateljičino drugo najvažnije i najpoznatije djelo zapravo govori o tome što znači biti umjetnik i, mnogo važnije, kako živjeti život.
Hoće li nam ustezanje otvoriti vrata raja? Malo vjerojatno, jer ustezati se, barem u ovoj noveli, znači samoga sebe uskratiti za sebe, za užitak i za potpunost života.
Ponekad, čini se, život u siromaštvu uistinu odaje i siromaštvo duha.
  

Ili, kako bi to rekao general Löwenhielm na kraju večere: "Mi ljudi, dragi prijatelji (…) kratkovidni smo.
Naravno, znamo da postoji Milost u univerzumu.
Ali mi, u našoj ljudskoj kratkovidnosti, zamišljamo Božju milost kao konačnu.
Zato drhtimo (…) mi drhtimo, sve dok u životu ne napravimo svoj izbor.
A nakon toga strahujemo jesmo li izabrali dobro ili krivo.
Ali dođe trenutak kada nam se oči otvore i shvatimo da je Milost beskonačna.
Ništa ona od nas ne traži osim da je s povjerenjem očekujemo i sa zahvalnošću priznajemo.
Ne postavlja nikakve uvjete i nikoga od nas ne bira pojedinačno; proglašava opću amnestiju.
Vidite! Ono što smo sami izabrali, to nam se toči, a ono čega smo se odrekli u isto nam vrijeme pripada." 

Karen Blixen živjela je sve, samo ne siromašan život.
Rođena je u uglednoj obitelji, bila je izvanredno obrazovana, imala je, kao što znamo, farmu u Africi, voljela je izuzetnog čovjeka, engleskog vojnog pilota Denysa Fincha Hattona.
Bila je snažna, odvažna, posjedovala je čeličnu snagu i za to joj nije trebao feministički pokret.
Sve što je htjela, za to se i izborila.
Nakon kraha u Keniji, vratila se u rodni Rugestedlund i posvetila se literaturi.
Pisala je na engleskom pa prevodila na danski: najprije je pod pseudonim objavila u New Yorku i Londonu zbirku pripovijedaka, potom knjigu sjećanja, "Afričku farmu", potom još nekoliko zbirki priča, onda jedini roman, opet pod pseudonimom, a potom i "Babettinu gozbu" koju je, koje li blasfemije za one vrijeme, najprije objavila u američkom ženskom magazinu posvećenom kuhanju, ljepoti, braku, vrtu, kućnim ljubimcima i modi.

"Babettina gozba" danas je klasik književnosti.
Zagrebački Disput koji ju je preveo na hrvatski odao je – i noveli, i autorici - dužno putovanje: knjižica savršeno uređena, omot izvanredno dizajniran, na naslovnici fotografija vrsnog Stanka Abadžića, na kraju knjige izniman i opsežan pogovor urednice Irene Lukšić, iz kojeg čak možete prepisati i recept za božansko jelo - bline Demidoff.
(Voljela bih da mi ih netko pripremi.) 

Ovako bi se trebale uređivati knjige.
Ovako bi trebale izgledati knjige.
I ovako bi se trebale pisati knjige.
Sedamdeset kuna je doista mala cijena za ovo remek-djelo riječi i okusa! 
 
 
David Benioff 
Grad lopova
Ilina Cenov
872.
Naizgled obična brojka? E, pa nije! Točno je toliko, naime, dana, za vrijeme Drugog svjetskog rata, trajala nacistička opsada predivnog, nekad carskog grada, i ponosa svih pravih Rusa, Sankt Petersburga, od milja zvanog Piter.
Opsada je trajala od rujna 1941.
godine do siječnja 1944.
godine.
Nacisti su grad bombardirali iz zraka, kao i teškim topništvom, uništivši ga gotovo do neprepoznatljivosti.
Tijekom opsade umrlo je više od milijun ljudi, što od posljedica bombardiranja, što od gladi.
Više od godine dana trajala je potpuna blokada grada, s apsolutnom nestašicom apsolutno svega: hrane, ogrjeva, lijekova...
Nakon rata Piter je dobio status grada heroja.
"U životu nisi osjetio toliku glad, u životu nisi iskusio takvu hladnoću." Upravo je u to vrijeme gladi i hladnoće, u prvu zimu opsade Pitera smještena radnja romana "Grad lopova", mladog američkog pisca i scenarista Davida Benioffa.
(Benioff je, među ostalim, autor scenarija za blockbuster "Troja", što su zaisgurno gledali svi ljubitelji povijesnih spektakala.
Ili Brada Pitta.)
U istoj se zatvorskoj ćeliji igrom ratne sudbine nađu dvojica mladića, Lev i Kolja.
Lev (ujedno narator romana) izgladnjeli je sedamnaestogodišnjak židovskog podrijetla, uplašen ne samo ratom, nego i samim životom.
S druge strane je Kolja, šarmantni dvadesetogodišnji vojnik Crvene armije, slatkorječivi kozački Casanova.
Lev je uhićen pod optužbom da je opljačkao leš njemačkog padobranca, koji mu je pao praktički u dvorište, dok je Kolja uhićen pod dezerterskom optužbom.
Nakon noći provedene u ćeliji, ne odlaze pred streljački vod, kao što su očekivali, već iznenađeni i zbunjeni dolaze pred pukovnika Grečka.
Pukovnik im nudi pogodbu: u zamjenu za vlastite živote i bonove za hranu, trebaju mu donijeti nešto što se u Piteru nije vidjelo već mjesecima.
Nešto, što polako stječe status urbane legende.
Riječ je o tucetu jaja.
I ne, nije riječ o Fabergéovim jajima, što bi pomislio svaki normalan čovjek punog želuca.
Riječ je o jajima gallus gallus domesticus iliti domaće kokoši.
Lev i Kolja, naravno, prihvaćaju ponudu pukovnika Grečka (uostalom, kao da su uopće i imali nekog izbora?!).
Dvojica potpuno različitih mladića kreću na nevjerojatno putovanje, pri čemu njihov apsurdni zadatak, koji u sebi krije još apsurdniji razlog, dobiva upravo epske razmjere.
Potraga za tucetom jaja postaje njihova životna pustolovina.
Tih nekoliko dana potrage za jajima čine se poput potrage za Svetim Gralom.
U potrazi za jajima najprije odlaze na tržnicu, gdje cvjeta crna burza.
Nailaze na nevjerojatne živežne namirnice, koje su uslijed potpune blokade Pitera njegovi stanovnici bili primorani pripravljati.
Degustiraju (Kolja, naravno) votku od fermentiranog drveta, koja vas može oslijepiti.
"Knjižni slatkiš" je bio prava poslastica, napravljen od bjelančevinama bogatog ljepila za uvezivanje knjiga.
Naravno, kućni ljubimci, golubovi i još kojekavke preostale životinje odavno su završili na tanjurima.
Nažalost, surovo vrijeme izvlači i svu surovost u ljudima, te su mesne okruglice, koje neki prodaju, zaista sumnjivog porijekla.
Kako se čini, ljudskog...
Shvativši kako je njihova potraga po Piteru uzaludna, nakon što su umalo njih dvojica završili kao živežne namirnice, postaje im jasno da će svoju potragu morati nastaviti iza neprijateljskih linija...
Pisac maestralno portretira dvojicu posve slučajnih partnera u njihovoj jednako tako posve slučajnoj i pogibeljnoj avanturi.
Lev je duboko rezigniran ne samo ratom i njegovim posljedicama, već i samim zadatkom koji im je povjeren.
On je pesimističan i uplašen, posve siguran u neuspjeh njihove misije.
Kolja je posve drugačiji.
Njemu je rat jednostavno - zabavan.
"Sve u vezi s ratom bilo mu je smiješno - barbarstvo Nijemaca, partijska propaganda, unakrsna vatra smrtonosnih metaka koja je osvjetljavala noćno nebo.
To je nečija tuđa priča, vrlo impresivna i detaljna priča u koju je slučajno upao i sad ne može pobjeći."
Kolja, kao da je svojim stavom pljunuo u lice ratu, politici, gladi, vojnicima koji najprije pucaju, a onda postavljaju pitanja...
Hrabar ili lud, kako vam draže, on živi svoj život bez obzira na sve grozote, koje su neminovno prisutne u ratu.
Zapravo, on voli svoj život, roman koji potajice piše i, naravno - žene...
I baš ga briga.
I zbog toga je beskrajno neodoljiv i nezaboravan lik!
Kako se njih dvojica podnose? Naravno, nikako.
I u tome jest poseban čar ovoga romana.
Prolazeći kroz razrušeni Piter, koji je postao "groblje, grad duhova i kanibala", a kasnije i kroz okupatorski teritorij, njih su dvojica u neprekidnom, ali simpatičnom sukobu.
Lev je iznerviran Koljom i svime što on predstavlja, njegovom bezbrižnošću i optimizmom, a ponajviše time što on jednostavno ne zna ili ne može šutjeti.
A ponekad bi stvarno bilo pametnije da zašuti.
Njihovi živahni dijalozi, zapravo svađe, upravo su briljantni.
Kroz te dijaloge saznajemo detalje o njihovim životima, očekivanjima, nadanjima, strahovima...
Unatoč tome što je Benioff radnju smjestio u vrijeme najrazornije i najpogubeljnije opsade u novijoj povijesti (mogli bismo opsadi Pitera zasigurno pridodati i opsadu Sarajeva), ovaj roman neće vam ostaviti gorak okus.
Naime, u svojem opsežnom istraživanju povijesnih činjenica vezanih za opsadu Pitera, pisac se služio brojnim knjigama, ali i dnevnicima preživjelih stanovnika.
Građani Pitera su sve vrijeme opsade nastojali živjeti koliko-toliko normalan život.
Nastavili su ići na koncerte, večeri poezije, predstave...
Nastojali su ostati ljudi.
I upravo je zato roman prožet humorom, britkim i inteligentnim, iskričavim, životnim dijalozima, pomalo apsurdnim i tragikomičnim situacijama.
"Grad lopova" je upravo sjajan roman, od prve do zadnje stranice gotovo posve tradicionalne strukture.
To je dinamično, zanimljivo, pametno i uzbudljivo štivo.
Benioff je ne samo pisac, nego i scenarist, tako da je roman pisan poprilično "filmski".
Naime, kad ga čitate, Lev, Kolja, vojnici Crvene armije, partizani, nacisti, izgladnjele ljepotice...
svi su vam oni pred očima toliko jasno, kao da gledate film.
Iako se zapravo prava "frka" dogodi tek u drugoj polovici romana, ovaj se roman jednostavno ne ispušta iz ruku.
Benioff je pametan, spretan i vješt pripovjedač, koji vas jednostavno uvuče u priču i vi ne možete (i ne želite) više van! Odličan roman, koji nikako ne biste smjeli zaobići.
Benioff nas kroz ovu toplu ratnu priču vodi na očaravajuće putovanje ratnim Piterom i okolicom.
Opisuje nam najbizarnije situacije, u kojima se (nažalost, uvijek) mali čovjek zatekne licem u lice s velikim sukobom.
I taj mali čovjek pokazuje svu svoju hrabrost, ponekad i ludost i snalažljivost, jer želja za preživljavanjem je ipak jača od svega.
Kako pisac kaže za stanovnike Pitera u jednom intervjuu: "Preživjeli su jer nisu imali izbora".
Dodajem: preživjeli su iz inata! Ovo je roman o preživljavanju iz inata, o upornosti, hrabrosti, hladnoći i gladi, jednoj šahovskoj partiji, prijateljstvu za cijeli život i ljubavi za cijeli život...
Ovo je roman o avanturi, koja je trajala nekoliko dana, a označila cijeli život.
I naravno, ovo je priča o tucetu jaja.
Poslije ove priče, svako vađenje jaja iz hladnjaka uljepšat će vam dan, spoznajom da je rat, hvala Bogu, daleko od nas...
 
 
Isabel Allende
Kuća duhova
Dora Kršul
″Barrabás je došao u našu kuću morskim putem″, prva je rečenica koju je Isabel Allende napisala u oproštajnom pismu svom djedu na samrti.
Nije imala pojma tko je Barrabás niti zašto je došao morskim putem, ali nastavila je manijakalno pisati.
Bio je 8.
siječnja 1981.
godine kada je započela to duhovno pismo.
U godinu dana pismo se pretvorilo u ″Kuću duhova″, monumentalnu obiteljsku sagu koja  ju je proslavila.
Znakovito, Allende svaku novu knjigu započinje 8.
siječnja.

Roman prati život obitelji Trueba kroz tri generacije, tj.
njihovu ″beskonačnu povijest boli, krvi i ljubavi″.
Središnji lik, onaj koji je ujedno izvor sreće i boli, je Esteban Trueba, gordog imena i iste takve naravi, čovjek od principa, definicija konzervativca.
U mladosti, sve je podredio stjecanju bogatstva kako bi mogao oženiti Rosu del Valle, djevojku čija je ″krasota plašila″.
Nesretnim spletom okolnosti, Rosa umire, a Esteban ostaje sam, ″osujećene žudnje″, sa svojim nezadovoljenim i sirovim porivima.
Rosina smrt obilježila je njegov život, on odlazi na selo, zapušteno imanje svog oca pretvara u velebni posjed Tri Maríje i postaje patrón, gazda čija se riječ poštuje i čije se zapovijedi izvršavaju.
Zadovoljavajući svoje neobuzdane porive silovanjem žena s imanja, Esteban je začeo nebrojeno ″kopiladi″, čija prava nije priznavao.
Igra sudbine, mnogo godina kasnije, posložila je stvari tako da je njegov unuk ″kopile″, njegovog imena i krvi, uzrokovao neizmjernu bol obitelji Trueba.

Postigavši željeni društveni status, Esteban ženi Rosinu mlađu sestru Claru.
″Clara je prebivala u vlastitu svemiru, zakriljenom od životnih nevolja, gdje se stapahu prozaična istina tvarnog i burna istina snova, i u kojem nisu uvijek vrijedili fizički i logički zakoni.″ Događaje bilježi u ″sveščiće za bilježenje života″ -  ne prema kronološkom redu, već prema događajima, rekli bismo tematski.
Trenutak u kojem Clara potpuno obara s nogu svojom posebnošću je kada ne dopušta da joj se sinovi zovu po ocu - ″ponavljana imena siju pomutnju u sveščiće za bilježenje života″.
Zar nije genijalno jednostavno, simpatično i duhovito istinito objasnila problem istih imena!?

Allende je Clarin lik oblikovala po uzoru na svoju baku, šarmantnu damu koju je malo zanimao materijalni svijet.
Većinu vremena provodila je eksperimentirajući s telepatijom i pričajući s dušama mrtvih tijekom svojih seansi.
Upravo Clarin lik (a kasnije i lik njene unuke Albe) unosi u ″Kuću duhova″ magijski realizam, najbolje nam poznat po pisanju južnoameričkih pisaca, ponajprije Márqueza.

″Jasnovidna″ Clara činila je dušu obitelji Trueba, Estebanu je rodila kćer Blancu i blizance Jaimea i Nicolása, koji su Estebanu uvijek bili izvor nezadovoljstva i frustracija.
Blanca je odmalena voljela dječaka s imanja Pedra Trećeg Garcíju, što je kasnije izraslo u strasnu i, naravno, zabranjenu ljubav okrunjenu djevojčicom Albom.
U Estebanovom poimanju svijeta, to je bila najveća moguća sramota, no ipak, unučica Alba, najsličnija baki Clari, uspjela je otopiti Estebanovo tvrdo srce.
″Prenio je na nju svoja najbolja čuvstva.″

Clarina smrt nagoviješta mračnije razdoblje u obitelji.
Esteban se počinje baviti politikom, postaje senatorom Konzervativne stranke, u vječnom strahu od komunista, marksista, boljševika...

Godinama kasnije, već kao starac, Esteban je uspješan političar, no staromodan u skladu sa svojim političkim opredjeljenjem, bez prihvaćanja neizbježnih promjena.
″Nijedan ga obrat u njegovu dugom životu nije pripravio za suočenje s revolucijom što je dozrijevala u zemlji, njemu pred nosom, uzbunjući sve žive.″ Na demokratskim predsjedničkim izborima pobijedili su socijalisti.
Ta pobjeda, odnosno Estebanov poraz, uzrokuje cijeli niz tragičnih događaja koji vode do potresne kulminacije ″Kuće duhova″ – vojnog udara, strahovlade i najmračnijih trenutaka u obitelji Trueba.

Čitajući ovaj doista sjajan roman, lako ćete osjetiti potpunu isprepletenost života Isabel Allende sa ″životom″ ove knjige.
Maestralno uklopljeni dijelovi njenog života, ovaj roman čine posebnim.

Toliko topline u odnosu djeda i bake s unukom, Allende je mogla prenijeti jedino srcem i sjećanjem na vlastito iskustvo.
Osebujni, ponekad čudni i smiješni likovi također nisu plod njene mašte, jer ″sa rođacima čudnim poput mojih, nema potrebe za izmišljanjem ičega.
Oni sami pružaju sav materijal za magični realizam″.

Ono što nikako nije mogla izmisliti i što je sama proživjela, politička je pozadina romana.
Naime, Allende je nećakinja pokojnog čileanskog socijalističkog predsjednika Salvadora Allendea, svrgnutog s vlasti i ubijenog u brutalnom vojnom udaru 1973.
Vlast je prigrabila vojna hunta pod vodstvom generala Augusta Pinocheta.
U prvim godinama vladavine, hunta je provodila strahovladu i pogotovo teror nad političkim neistomišljenicima.

Allende je nakon par godina života u takvom okruženju s obitelji otišla u egzil u Venezuelu.
Uvjerena je kako ne bi postala pisac da nije bila prisiljena ostaviti sve iza sebe i krenuti ispočetka.
Danas živi u Kaliforniji s mišlju da ″ne pripada nigdje″.
Svoje korijene pronalazi u svom sjećanju.

Sama kaže kako više ne može pratiti liniju između stvarnosti i fantazije: ″Pisci su poput dobrih lopova.
Uzmu nešto što je stvarno...i uz pomoć magičnog trika oni to pretvore u nešto potpuno svježe.
To je najbolji dio pisanja: pronalaženje skrivenih blaga, davanje iskrica već dosadnim događajima, osnaživanje umornih duša maštom, kreiranje neke vrste istine s mnogo laži.″ Piše isključivo na španjolskom jer su se ″sve fundamentalne stvari u njenom životu dogodile na španjolskom – od grđenja djece, kukanja, do vođenja ljubavi″.

Prilično je teško sažeti roman od petstotinjak stranica, no čitat ćete ga trčeći kroz listove.
Jednom kad krenete, nezaboravni likovi neće vam dati mira dok ne saznate sve što je Allende napisala u vjerojatno najduljem ″oproštajnom pismu″ na svijetu.
I doista, knjiga poput ove se ne zaboravlja.
Emocija koju Allende uspješno prenosi, vrlo je intenzivna i ponekad sam samoj sebi bila smiješna kad bih shvatila da se mrštim na knjigu, umirem od smijeha ili je pak čitam ne okrećući leđa vratima jer me strah.
I sad nek' netko kaže da filmovi bolje dočaravaju i prizivaju emocije!

Inače, ″Kuća duhova″ i romani ″Kći sreće″ i ″Portret u sepiji″ mogu se tumačiti kao trilogija, no možete ih čitati i neovisno jedan o drugome.

Po romanu je 1993.
snimljen istoimeni film s Jeremyjem Ironsom, Meryl Streep, Glenn Close, Winonom Ryder i Antoniom Banderasom.
Bez većih zamjerki filmu (osim preskakanja jedne generacije Truebinih), ipak ogromnu prednost dajem knjizi.
U svakom slučaju, moja preporuka je pročitati knjigu pa eventualno pogledati film.
Knjiga vas neće opteretiti teškim stilom pisanja, no ako ste malo senzibilniji čitatelj ili čitateljica, mislim da ćete imati sličan ″problem″ kao ja – čitanje uz smijeh, suze, suosjećanje ili strah od vlastitih ulaznih vrata.

Nikako si nemojte dopustiti ne pročitati ″Kuću duhova″, roman ″načinjen od tkanine života″.
 
 
Gaile Parkin
Magične torte iz Kigalija
Ivana Smilović
Ako se držimo one da knjigu ne treba suditi po koricama, onda bi je možda trebalo suditi po naslovu – jer spoj magije, torti, te intrigantnog Kigalija definitivno privlači pozornost.
Svaki dan slušamo o Africi i situaciji u njoj, te zbog toga možda imamo iskrivljenu sliku tamošnjeg života.
Upravo ovaj roman, smješten u suvremenoj Ruandi, prikazuje drugu stranu Afrike – ne samo preživljavanje, već i uživanje u uvjetima koji bi za mnoge od nas bili preteški.

U središtu priče je Angel Tungaraza – čije ime puno otkriva o njenoj osobnosti.
Vodi uspješan slastičarski posao, ali je daleko više od toga.
Majka je koja je morala pokopati dvoje djece i to oboje od opasnog virusa o kojemu mnogi izbjegavaju govoriti, a to je sida.
Nakon njihovih smrti, zajedno s mužem odlučila je skrbiti za čak petero unuka.
Uz sve to, muči je i menopauza.
I iako bi bilo očekivano da zbog svega toga bude ogorčena i odbija cijeli svijet, Angel je čista suprotnost.


Ona nije obična slastičarka, ona je psihijatar, savjetnik, oslonac i prijatelj za sve one koji dođu naručiti tortu.
Upravo zbog toga, knjiga nam nudi mnoštvo različitih sudbina.
Od klasičnih nesretnih ljubavi, do priča o oružju, sidi, prostituciji, vjenčanju… Sve to smješteno u mali gradić u Ruandi.
Priče se međusobno isprepliću, te utječu na Angelin život.
Jer, iako naizgled ona samo pomaže onima koje sluša, dijeli im savjete i utjehu, oni ipak uvelike pridonose i Angelinim spoznajama o vlastitom životu, koji nije bio nimalo lak.
Može se reći da je u ovoj knjizi dokazano da se "dobro dobrim vraća".

Potrebno je spomenuti i torte, koje se mogu smatrati manjim umjetničkim djelima.
Angel ih prilagođava ukusima naručitelja, pa je zbog toga svaka posebna.
Upravo joj to što svaku svoju mušteriju pobliže upozna omogućuje da napravi savršenu tortu.


Čitanje ove knjige potaknut će vas na razmišljanje o tome kako bi bilo lijepo da imate osobu poput Angel u svom životu – ili da počnete cijeniti takvu osobu ako je imate.
Jer u današnjem svijetu ljudi su toliko opterećeni vlastitim problemima, da rijetko kad mare za druge.
Nisu ni svjesni koliko toga mogu promijeniti ako samo poslušaju nekoga, kao što ćete vidjeti u knjizi, i to više puta.
Jer slušanje nije lijek samo za one koje se sluša, već i za one koji slušaju.
Učeći na tuđim greškama, možemo uvelike promijeniti svoj život.
Lijepo je biti nečiji oslonac, jer time i ta druga osoba postaje vaš.

Uz to, možda vas i potakne da zavirite u stare knjige recepata i iznenadite svoje ukućane tortom, koja će biti onoliko magična koliko ljubavi uložite u nju.

Ukratko, knjiga puna topline koju bih preporučila svima koji se žele opustiti i uroniti u magični svijet torti.
Malo tuge, puno smijeha, a najviše nježnosti - recept je kojega se držala autorica Gaile Parkin i nije nimalo pogriješila.


Napomena: Ne čitajte knjigu ako nemate ništa slatko uz sebe, jer će vam detaljni opisi torti sigurno prouzrokovati pad šećera!
 
 
Elie Wiesel
Noć
Tanja Tolić
Moše Podvornik, kako su ga svi zvali, kao da u životu nije imao prezimena, otkrio mu je prvu mističnu tajnu.
Do Boga se uzdiže tako da mu se postavljaju pitanja.
To je pravi razgovor.
Bogu postavljaš pitanja, iako odgovore ne možeš razumjeti.
A ne možeš ih razumjeti jer dolaze iz dubine duše i u njoj ostaju do smrti.
Pravi odgovori, rekao mu je Moše, nalaze se samo u sebi.

Elie je tada imao gotovo trinaest godina.
Bio je duboko pobožan.
Bilo je to potkraj 1941.
godine.

Sredinom 1944., u samo jednoj noći, Elie je prestao vjerovati u to da Bog ima plan, jer je za samo nekoliko sekunda prestao  biti čovjek.
Bilo je to njegove prve noći u Auschwitzu kamo je, zajedno s ocem Šlomom, majkom Sarom, sestricom Juditom i dvije starije sestre, Hildom i Beom, dopremljen iz rodnog Sigheta u mađarskom Erdelju koji je, također u samo jednoj noći, od rodnoga grada prepunog sretnih uspomena pretvoren u geto.

Majka i sestre odmah su izdvojene u ženski dio logora.
Stariji logoraši ocu i njemu su savjetovali da lažu o godinama – Elie više nije imao petnaest, nego osamnaest godina; otac više nije imao pedeset, nego četrdeset.
U pozadini, iz dimnjaka, dan i noć je sukljao plamen.


Skinuli su ih do gola, ošišali, u rukama im ostavili tek remen i cipele, koje će im poslije oteti, zalili ih petrolejom kako bi ih dezinficirali, a onda ih istjerali van, i dalje gole, da trče.
Potom su im bacili odjeću i rekli im: "Upamtite to zauvijek, urežite to u pamćenje.
Vi ste u Auschwitzu.
A Auschwitz nije odmaralište.
Ovo je koncentracijski logor.
Ovdje morate raditi.
Ako ne, idete ravno u dimnjak.
U krematorij.
Raditi ili u krematorij – izbor je u vašim rukama." Tako je Elie saznao pravo značenje riječi s ulaza – Arbeit macht frei.


Te iste noći, Eliejev otac dobio je prvi udarac.
Dječak nije ni trepnuo.
Gledao je i šutio iz straha i šoka.
Shvativši da šuti, da ne čini ništa kako bi zaustavio čovjeka koji je udario njegova oca, osjetio je prvi put zloćudni stisak grižnje savjesti, krivice koja ga neće napustiti desetljećima.

Auschwitz, kako im je rekao esesovski zapovjednik koji je sa sobom donio miris smrti, doista nije bio odmaralište.
Bela Katz – sin jednog veletrgovca iz njihova grada – stigao je u Birkenau s prvim transportom, tjedan dana prije njih.
Kad je saznao da su došli, poslao im je poruku da je sam, pošto je izabran kao snažan čovjek, truplo svoga oca ubacio u krematorijsku peć.

O odsutnima – majci i sestrama – više se nije razmišljalo.
Sva su osjetila brzo otupjela.
Juha, koju Elie prvi dan nije htio jesti jer mu je bila bljutava, već idućega dana postala je slasni obrok.
Samoobrana, samoljublje, sve se pogubilo.
Posljednji trag ljudskosti izbrisan je kad mu je "oteto" ime.
Postao je A-7713.

Tu počinje "Noć", jedna od najstrašnijih pripovijesti ikad ispričanih o holokaustu.
Elie Wiesel, dobitnik Nobelove nagrade za mir, deset je godina u sebi šutio tu priču, nesposoban pronaći riječi kojima bi nakon rata ispričao svu dubinu gubitka zbog smrti oca, majke i sestrice Judite; svu dubinu poniženja jer je zajedno sa šest milijuna drugih Židova pretvoren u roblje; svu dubinu sramote i krivnje jer se nije usudio zaštiti oca od batina, gladi i smrti.

Kad je deset godina nakon oslobođenja iz logora konačno pronašao riječi, ispisao je 900 stranica na jidišu i objavio 1955.
godine knjigu naziva "A svijet je šutio".
Dvije godine poslije skratio ju je na 127 stranica i objavio na francuskom jeziku, koji je naučio kao poslijeratno siroče, pod nazivom "La Nuit".
Čak i uz podršku francuskog nobelovca Françoisa Mauriaca, koji ga je potaknuo na pisanje, teško je našao izdavača, a kad ga je i našao, memoarska pripovijest slabo se prodavala.
Čitateljima je bila premorbidna.


"Noć", naime, nije kao dnevnik Anne Frank, objavljen prvi put 1952.
godine.
Strašno je to reći, ali dnevnik djevojke koja je umrla u koncentracijskom logoru Bergen-Belsen od tifusa u ožujku 1945.
godine, čini se kao priča za laku noć naspram onoj koju je Wiesel iscijedio iz sebe da "ne bih postao luđakom ili, naprotiv, da bih to postao i tako bolje razumio ludilo, veliko, užasno ludilo".

U predgovoru "Noći", Wiesel piše kako je dugo šutio jer je imao previše stvari za reći, ali nije imao riječi da to kaže.
Glad, žeđ, strah, transport, razvrstavanje, vatra i dimnjak: te su riječi značile određene stvari, ali u ono vrijeme one su značile nešto drugo.
Koje upotrijebiti da se ispriča posljednje putovanje u plombiranim vagonima prema nepoznatom? Ili otkriće slaboumna i hladna svijeta gdje je bilo ljudski biti neljudski, gdje su disciplinirani i kultivirani ljudi u uniformama dolazili da ubijaju, dok su začuđena djeca i iscrpljeni starci stizali onamo da umru? 

Kad su riječi konačno napipane, potekle su ovako.
Danas je to jedan od najpoznatijih citata na svijetu.
"Nikada neću zaboraviti tu noć, prvu noć u logoru koja je od mojeg života napravila jednu dugačku i sedam puta zasunjenu noć.
Nikada neću zaboraviti onaj dim.
Nikada neću zaboraviti sitna lica djece čija sam tijela vidio kako se pretvaraju u kolutove ispod nijemog plavetnila.
Nikada neću zaboraviti one plamenove koji su zauvijek spalili moju vjeru.
Nikada neću zaboraviti onu noćnu tišinu koja me je za vječnost lišila želje da živim.
Nikada neću zaboraviti one trenutke koji su umorili moga Boga i moju dušu, i moje snove što su poprimili lice pustinje.
Nikada neću zaboraviti, makar bio osuđen živjeti dugo kao sam Bog.
Nikada."

Ljudi koji su preživjeli strahovite traume o njima najčešće govore na potpuno neosoban način.
Ako uopće mogu, prepričavaju užase kao da su se dogodili nekome drugome, a ne njima.
Žrtva silovanja će možda reći – a onda su me silovali njih desetorica.
Neće govoriti o tome je li plakala, neće opisivati detalje mučenja, neće izražavati emocije.
Elie Wiesel, možda zato što je čitavo desetljeće tražio riječi, piše tako da će vam se srce slomiti.


Piše o sinu koji je, potpuno oslijepio od gladi i isrcpljenosti, udario oca i oteo mu komad kruha.
Piše o logorašu iz barake koji mu je rekao kako ima više povjerenja u Hitlera nego u bilo koga drugoga, jer je on jedini održao obećanja, sva svoja obećanja, židovskom narodu.
Piše o tome kako je mrzio svoje tijelo jer nije moglo dovoljno brzo trčati u maršu smrti na kojeg su nacisti natjerali njega, oca i sve druge logoraše od Bune do Buchenwalda.
Piše o očevom pogledu siročeta i osmijehu koji kao da je došao s nekog drugog svijeta i piše o Julieku koji umro svirajući Beethovenov koncert na violini.


Najgore ipak nije ono što je je Wiesel napisao, nego ono što je prešutio.
Sve one misli, svi oni tegobni osjećaji koji vas hvataju iz praznine između redaka.
To su oni trenuci kad umjesto odraslog Wiesela pero uhvati dječak i napiše: "Neću govoriti o svom životu kroz to vrijeme.
Nije više bio važan.
Poslije očeve smrti ništa me se više nije ticalo." Ili onaj, s kraja, kad se prvi put pridigao iz kreveta i pogledao u zrcalo, koje nije vidio od geta: "Iz zrcala me je promatralo neko truplo.
Njegov pogled u moje oči više me ne napušta."

Četrdeset i pet godina nakon što je prvi put objavio "Noć", Wiesel je objavio njegovo drugo izdanje i upravo je to izdanje sada prevelo i tiskalo zagrebačko Znanje.
Nije u prvome, naravno, ništa bilo pogrešno, ali Wiesel je u to vrijeme nedovoljno znao i francuski i engleski.
U međuvremenu mu je pomogla supruga Marion, prevoditeljica.
Iako je i revidirana verzija ostala značajno kraća u odnosu na original priče koju je na 900 stranica Wiesel ispisao na jidišu, u predgovor je stavio svoj najveći "grijeh" – činjenicu da se oglušio na očev samrtni plač, na posljednju molbu da dođe do njega, uzme ga za ruku i ohrabri dok umire.


Mali Elie ostao je ispružen na svome ležaju i molio je Boga da otac prestane zazivati njegovo ime, da prestane vapiti kako Elie ne bi dobio batina od odgovornih u bloku.
"Njegov glas mi je stizao iz tolike daljine, i tolike blizine.
Ali ja se nisam pomaknuo.
Nikada to neću sebi oprostiti.
Nikada neću oprostiti svijetu što me je ondje stjerao, što je od mene načinio drugog čovjeka, što je u meni probudio đavla, najniži duh, najdivljiji nagon.
(…) Njegova posljednja riječ bilo je moje ime.
Poziv.
A ja nisam odgovorio."

Internet je, teško je to povjerovati, prepun stranica na kojima raznorazni opskurni ljudi pokušavaju dokazati da je Elie Wiesel izmislio svoju priču.
Tvrde da nikad nije bio u logoru.
Da na slici na kojoj stoje i leže buchenwaldski kosturi nema njega jer je u to vrijeme ležao bolestan u bolnici.
Da nije on visoki dječak snimljen na izlasku iz logora.
Da nije niti tužno biće na fotografiji iz francuskog sirotišta, slici na kojoj igra šah i zahvaljujući kojoj ga je, kad je objavljena u novinama, pronašla jedna od preživjelih sestara.

Što god ti ljudi pisali, Elieju Wieselu treba vjerovati.
Treba mu vjerovati zato da ne bismo zaboravili jednu od najvećih svjetskih tragedija, a ne smijemo je zaboraviti ne zato što svi koji su u to doba šutjeli trebaju biti obilježeni vječnom krivnjom, ili zato što se vječno moramo podsjećati na sve tuge ovoga svijeta, nego je, kao čovječanstvo, ne smijemo zaboraviti upravo zato da bismo ostali ljudi.
Da ne ponovimo istu grešku.

Ipak, jednu stvar ne treba vjerovati Elieju Wieselu, a to je njegov gorak okus samooptužbe da je bio loš sin.
Prava vrijednost "Noći", kao i drugih Wieselovih djela, nije u preciznom faktografskom prikazu tragedije, nego u humanosti, hrabrosti, moralnoj veličini i volji za životom i ljubavlju koje su se održale na životu i produbile u nadolazećim godinama.
   

Koliko god vam Wiesel slamao srce dok budete čitali njegove retke, toliko će u vama učvrstiti uvjerenje da u svima nama, ljudima, postoji nagon, sila, stremljenje, ljubav prema životu… koju je nemoguće uništiti.


I za kraj: iako je "Noć" na početku čitateljima bila premorbidna, s godinama je njezina publika sve više rasla.
"Noć" je prevedena na više od 30 jezika, do 1997.
godine samo u Sjedinjenim Državama prodavala se u 300 tisuća primjeraka godišnje.
Nakon što ju je Oprah Winfrey uvrstila u svoj knjiški klub 2006.
godine, tiskano je još milijun primjeraka mekog izdanja i 150 tisuća tvrdoga.
Najnevjerojatnije i najdivnije od svega, još tamo 60-ih godina, Wiesel je dobivao stotinu pisama mjesečno od – djece.
Bila su njegovi vjerni čitatelji.
Sve im je bilo jasno, sve su shvaćali.
"Noć" je mnogo manje roman o holokaustu i mnogo više roman o bezgraničnoj ljubavi oca prema sinu i sina prema ocu.
 
 
Julia Gregson
Istočno od sunca
Tanja Tolić
Rose je lijepa, ali naivna buduća mladenka, koja se upravo sprema udati za čovjeka kojeg je srela tek par puta, a onda ga nije vidjela mjesecima.
Victoria, koju svi zovu Tor, duhovita je i energična cura koja bi se rado udala da pobjegne od svoje majke, opsjednute njezinom težinom i statusom neudane cure.
Viva...
pa Viva se sprema pobjeći od svega, a najviše od same sebe, zbog čega pristaje na putovanje brodom u Indiju povesti šesnaestogodišnjeg Guya Glovera, nedavno izbačenog iz interneta, i usput biti pratilja Rose i Tor koje su se u daleku koloniju uputile na svadbeno slavlje...
Tako započinje drugi roman britanske spisateljice Julije Gregson, u izdanju Naklade Ljevak, smješten u 1928.
godinu, inače proglašen najboljim ljubavnim romanom 2009.
i 2010.
godine, u različitim izborima.
Gregson, ljubiteljica konja i pisanja, niz godina je radila kao novinarka i strana izvjestiteljica, pa je čitateljicama ponudila mnogo više od onoga što su uobičajeno nudi u presjeku romantičnih priča.
“Istočno od sunca” nije remek-djelo ljubavne literature, u smislu da nudi rasnu emotivnu priču poput “Moje Afrike”, “Mostova okruga Madison” ili “Zaposjedanja”, ali je dobro  napisano, lako se i brzo čita, često je duhovito i ima zanimljive, prvenstveno ženske likove koji, osim emotivnoj i bračnoj sreći, streme i ka samoostvarenju.
(Što je uvijek mnogo zanimljivije čitati nego kad neudane cure samo bezglavo okolo jurcaju, usplahireno se nadajući da će odabranik njihova srca na kraju ipak doći razumu, iako su razlozi za gubitak razuma najčešće krajnje blesavi.)
Osvježenje je, naravno, i pročitati ljubavnu priču u kojoj nema vampira, vukodlaka, anđela i drugih nadnaravnih bića i u kojoj glavna junakinja ne mora žrtvovati život, obitelj, sudbinu, litru krvi, ljudskost… da bi bila s onime koga voli.
Umjesto toga, uskuhala Indija s početka 20.
stoljeća dobra je pozornica za avanture tri britanske memsahib, i tu je Gregson najbolja kao spisateljica jer nudi “dodanu vrijednost”.
Teško je, naravno, procijeniti koliko su njezini opisi atmosfere života u Indiji autentični, koliko su likovi lokalnog stanovništva uistinu mogući, ali se Indija iz njezina pisma čini sličnom Indiji kakvu su nam navikli prikazivati, kakvu vjerojatno volimo zamišljati – kao strastveno, egzotično mjesto u čijim se prostranstvima, zagušenima milijunima zanimljivih ljudi, lako izgubiti i lako iznova pronaći.
Indiju, kao četvrti glavni ženski lik, ako ćemo je percipirati u nekom rodu i spolu, na površinu čitanja najviše izvlači Viva, koja se u Indiju vraća kako bi se i suočila s prošlošću i pobjegla od nje.
Vraća se prošlosti jer želi doznati prave razloge gubitka roditelja i sestre, bježi od (neposredne) prošlosti jer se u naivnosti prepustila u ruke hladnoga muškarca koji ju nije razumio.
Kad dođemo do romantičnih odnosa, i ljubavi koje će tri neovisne cure u Indiji više-manje uspješno pronaći (jer ovdje ima i razočaranja i slomljenih nada), tu već Gregson polako počinje tonuti u klišeje, jednako brzo kako se Indija, vjerojatno, predala britanskom rojalističkom utjecaju.
Jesu li se oni mogli izbjeći, jesu li se uopće trebali izbjeći, pitanje je, jer na kraju “Istočno od sunca” primarno je ljubić, a tek usputno povijesni roman, a prosječna čitateljica romantičnih novela ionako preskače opise prirode od kojih zastaje dah i trči do onih dijelova gdje će neki “on” neku “nju” stisnuti u tako strastven zagrljaj da će čitateljici zadrhtati i srce i ostatak tijela.
To je, uostalom, čini mi se, i prava svrha ljubavnih romana – da nam daju sve ono o čemu sanjamo a ne ostvaruje se, možda nikad i neće, pa treba hraniti to romantično srce da ostane strastveno i živo, kad već ne znamo drugih načina da ga zadovoljimo.
Ako to tražite od “Istočno od sunca”, to ćete i dobiti u liku nesebičnog liječnika Franka koji će osvajati tvrdoglavu Vivu dok mu gotovo duša ne prepukne.
U tom smislu, “Istočno od sunca” odlična je preporuka za kasnoljetno čitanje.
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Pascal Bruckner
Ledeni mjesec
Ilina Cenov
Prije nekoliko sam godina gledala film Romana Polanskog “Gorki mjesec“, u kojem su izvanredna glumačka ostvarenja dali Peter Coyote i Emmanuelle Seigner.
Osim što me film ostavio bez daha, duboko me šokirao i svojom tematikom.
Nedavno sam, u biblioteci kućnih prijatelja, naišla i na knjigu francuskog filozofa, esejista i pisca, Pascala Brucknera, “Ledeni mjesec“.
S obzirom da je po toj knjizi snimljen film, kao da me nešto vuklo ka ponovnom šoku i nevjerici, koje je i film u meni proizveo, te sam se s nestrpljenjem bacila na čitanje.
Na parobrodu, koji putuje prema Istambulu, tridesetogodišnji Béatrice i Didier, pomalo dosadnjikav profesorski par, upoznaju paraliziranog liječnika u kolicima, Franza, i njegovu suprugu, prelijepu i egzotičnu arapsku Židovku Rebeccu.
Nametljivi Franz poziva Didiera u svoju kabinu i započinje mu pričati njihovu zastrašujuću ljubavnu priču.
Kako saznajemo iz Franzove priče, ljubav Franza i Rebecce započinje kao slučajan susret, koji rezultira fatalnom ljubavlju na prvi pogled.
Kako Franz kaže: “Nisam je zapravo vidio, bijah zaslijepljen, začaran, i ćutio sam samo jednu želju: osloviti je; samo jedan grozan strah: da ne ode.“
Nevjerojatan intenzitet i žar, kojim započinju svoju ljubavnu vezu, uskoro se pretvara u trajan sukob dvoje ljubavnika.
Redaju se ljubomorni ispadi, žestoke svađe, nevjerojatna međusobna poniženja.
“Svako je od nas iskušalo otpornost drugoga, svako je popustilo tek kad je i osobu sebi nasuprot navelo na popuštanje: krasan primjer uzajamne kapitulacije u očekivanju drugih bitaka...“
Kao da to nije bilo dosta, Franz i Rebecca ulaze i u sferu nezamislivih seksualnih perverzija, posebice sado-mazohizma, ali i upravo nevjerojatne skatologije i koprofagije.
Nakon višestruke konzumacije apsolutno svih vidova veze između dvoje ljudi, oni postaju stranci: “...poslije osam mjeseci erotskog bjesnila, smatrali smo opet jedno drugo strancem, misleći da se poznajemo i nemajući jedno drugom više što reći.“
Rezultat svega je krajnje uvrnut i bolestan nastavak njihova odnosa, gdje Franz nastoji pod svaku cijenu, a to znači nesmiljenim ponižavanjem, otjerati Rebeccu.
Ona je, s druge strane očajna, pristaje na sve, samo da ostane pored njega.
Međutim, ubrzo se uloge mijenjaju, žrtva kao da se budi i sama postaje mučitelj, te se nižu tragični događaji, sve do konačne kulminacije na samom kraju romana.
Osim ove šokantne ljubavne priče, pratimo i priču Didiera i Béatrice.
Naime, kako Franz sve više, lukavošću pripovijedanja, uvlači Didiera u svoju bolesnu priču, tako se Didier polako očarava Rebeccom, njenom nesputanošću, ljepotom, mladošću, o kojoj priča njen suprug.
Usporedo s time, njegova ljubav prema Béatrice polako, ali sigurno blijedi.
On uviđa njenu običnost, dosadu, ne baš pretjeranu ljepotu, predvidivost i učmalost same njihove veze.
Iz toga proizlaze neprekidni sukobi i svađe između Didiera i Béatrice, dodatno podižući tenzije putnika u uzavreloj i uznemirenoj atmosferi na brodu, gdje je privatnost svedena na minimum, a prelijepa je Rebecca u svakom pogledu u centru pažnje.
Kroz isprepletenu strukturu ovoga romana, u vidu dvaju naratora, Franza i Didiera, pisac je postigao izuzetnu zanimljivost.
S jedne strane, gotovo dijabolični Franz, iz čijih usta izlaze nevjerojatne i nezamislive rečenice, nevjerojatni detalji jednog nadasve poremećenog odnosa.
S druge strane, Didier, koji je na početku priče šokirani moralist, zgađen Franzovom pričom, da bi uskoro, pod utjecajem te iste bolesne priče, počeo gledati na stvari slično svom poremećenom sugovorniku.
Bruckner ovdje tako jasno pokazuje kako je standardna granica između prihvatljivog i neprihvatljivog ponašanja itekako jasna, ali ju se lako, a da tog trenutka možda i nismo svjesni, može prijeći.
 

U ovome romanu Pascal Bruckner je napisao duboku studiju međuljudskih odnosa.
Majstorski detaljno i nadasve životno opisuje početak ljubavne veze, zaljubljenost dvoje ljudi i očaranost jedno drugim.
Zatim opisuje postepenu promjenu njihovog odnosa, koji je obilježen nepovjerenjem, lažima, prevarama, nevjerojatnim perverzijama i nezamislivim fizičkim ozljeđivanjem.
Kraja (ljubavnog!?) odnosa zapravo niti nema.
Stadij, koji bi se u normalnim okolnostima nazvao kraj, pretvara se u najgoru noćnu moru, koju njezini protagonisti mazohistički žive dalje, ostajući zajedno.
Kao što sam naslov romana sugerira, medeni mjesec dvoje ljubavnika, postaje (i ostaje) užasan ledeni mjesec.
Taman kad pomislimo kako je Bruckner, zbog potrebe samoga romana, naizgled pretjerao s opisima međusobnog brutalnog fizičkog nasilja, što dvoje ljubavnika čine jedno drugome, naša nas bizarna svakodnevica vrlo brzo demantira.
Dovoljno je baciti pogled na vijesti, da bismo vidjeli što su ljudi u stanju učiniti jedni drugima, a sve pod krinkom najveće ljubavi.
Međutim, kraj neke ljubavi ne mora se mjeriti samo fizičkim ozljedama.
Vrlo često su produkt bolesnih ljubavnih odnosa i one oku nevidljive ozljede.
A svi znamo da, ponekad, bol u duši biva puno težom i trajnijom od fizičke boli.
U svojim mnogobrojnim esejima Bruckner je često isticao da je sloboda, proizašla iz seksualne revolucije šezdesetih godina prošlog stoljeća, zapravo opravdanje hedonizma, beskompromisnog užitka, ali i nasilja.
U ovome romanu to je vrlo jasno potvrdio, opisujući posvemašnju degradaciju ljubavnog odnosa, kao i degradaciju samog čovjeka.
Koliko god mi zazirali od pravila, bilo da je riječ o pravilima morala, pravilima (bilo koje) religije ili o onome tihom glasiću unutar nas samih, pisac pokazuje kuda vodi posvemašnje nepoštivanje i neprihvaćanje bilo kakvih pravila.
A to, ni iz kog aspekta, nije nimalo lijepo mjesto.
Bruckner je, u manje od tristotinjak stranica, napisao vrlo kompleksnu, detaljnu i nadasve poučnu enciklopediju ne-ljubavi, dakle enciklopediju svega onoga što ljubav nikako ne bi smjela biti i što, uostalom, prava i istinska ljubav nikada i nije.
Unatoč ponekad zaista mučnim opisima, posebice seksualnih odnosa, ovaj roman mi ipak nije ostavio gorak okus.
Osim što je Bruckner majstor pera i pisane riječi, on ne opravdava takav odnos, već se u romanu može iščitati vrlo konkretna kritika, ne samo bolesnih intimnih odnosa dvoje ljubavnika, već i kritika društva u cjelini.
A to društvo je, ruku na srce, i danas, tridesetak godina nakon nastanka ovoga romana, društvo devalviranih ljudskih vrijednosti.
Da, ovo je bolesno dobar roman, s malim naglaskom na ovo „bolesno“.
Da, ovo je roman, koji bi nježnije duše ipak možda trebale zaobići u širokom luku.
Ali, ukoliko želite pročitati nešto drugačije od ičega što ste prije čitali, nešto toliko šokantno da nećete biti u stanju treptati (ali nećete biti u stanju niti ispustiti ga iz ruku) ovo je savršen izbor.
I da, još jedna sitnica: garantiram vam da je ovo roman, koji nećete zaboraviti dok ste živi!
 
 
Justin Cartwright 
Neotpjevana pjesma
Ilina Cenov
Roman "Neotpjevana pjesma" je (zasad) jedino djelo britanskog pisca Justina Cartwrighta, koje je prevedeno na hrvatski jezik.
Slijedom toga, i Cartwright i njegov književni opus nama su Hrvatima prilično nepoznati (čast iznimkama, koje ga čitaju u originalu).
Ovaj je pisac zaista premalo zastupljen na našem govornom području, jer je "Neotpjevana pjesma" iznimno interesantno književno djelo.
To me navodi na pomisao da je Justin Cartwright izuzetno talentiran pisac, a to bi se prijevodom nekih drugih njegovih djela zasigurno moglo i potvrditi.
Cartwrightov odlični roman započinje u današnje vrijeme, šezdesetak godina nakon nasilne i ponižavajuće smrti pruskog aristokrata Axela von Gottberga, u lipnju 1944.
godine.
Ta tragična smrt uvelike je obilježila daljnji život njegova bliskog prijatelja, oxfordskog profesora i ruskog Židova, Elye Mendela.
Okosnica romana je proučavanje i istraživanje bilješki i pisama koje je Mendel nakon svoje smrti ostavio u nasljedstvo svome bivšem studentu, tridesetpetogodišnjem Conradu Senioru.
Te bilješke toliko zaokupljaju Seniora, da mu se čini da počinje živjeti njihove živote, te njegova jedina interesna sfera postaje prošlost.
On istražuje stope kojima su prošla dvojica prijatelja, Mendel i von Gottberg.
Njihovo duboko prijateljstvo datira još iz studentskih dana, početkom tridesetih godina prošlog stoljeća, kada su obojica bili Rhodesovi stipendisti na Oxfordu.
Seniora upoznajemo u periodu u kojem on već tri godine tapka u mraku, pokušavajući riješiti misterij sedamnaest kutija punih papira, koje mu je u nasljedstvo ostavio profesor Mendel.
Nije mu bilo teško otkriti da je početak Drugog svjetskog rata za dvojicu prijatelja "očito bio kraj svakog međusobnog razumijevanja".
Njihovo duboko prijateljstvo bilo je stavljeno na kušnju, koju na žalost nije preživjelo, a sve iz razloga pripadanja dvama suprotstavljenim narodima.
Von Gottberg je bio u samom vrhu nacističke vlasti kao visokopozicionirani službenik Ministarstva vanjskih poslova Trećeg Reicha.
Sve svoje vrijeme i brojna poznanstva koristio je za vrijeme, a i prije početka Drugog svjetskog rata, kako bi upozorio Zapad na iznimnu opasnost koju predstavlja Hitler, i potrebu njegovog hitnog svrgavanja s vlasti.
Međutim, von Gottbergovo nesretno pismo jednim britanskim novinama, u kojemu je istaknuo kako on osobno nije vidio proganjanje Židova, bilo je početak kraja jednog velikog prijateljstva.
Mendel, Židov, duboko uvrijeđen takvim pismom i stavom svoga bliskog prijatelja i humanista, upozorava političku elitu da je njegov prijatelj von Gottberg, usprkos svom trudu, ipak nacist, makar možda ni on sam toga nije svjestan...
Tim svojim stavom, Mendel je von Gottbergu zatvorio brojna vrata i u konačnici pridonio tragičnom epilogu.
Profesor Mendel tek nakon von Gettbergove smrti uviđa da je njegov prijatelj zapravo bio heroj, a ne nacistički zločinac, da istina nije onakva kakvom se njemu činila i ostatak svoga dugog života nosi teški teret krivnje.
Usporedo sa Seniorovom opsesijom dalekom prošloću i napredovanjem u istrazi o životu i smrti von Gottberga, njegov se privatni život raspada na komadiće.
Nakon deset godina braka supruga ga ostavlja, ne mogavši više podnijeti njegovu nesposobnost da bude realan i živi normalan život u današnjem vremenu.
Ovaj je roman inspiriran istinitim događajima.
Naime, bazira se na prijateljstvu između poznatog židovskog filozofa i profesora Isaiaha Berlina i Adama von Trotta, pravnika i diplomata, njemačkog domoljuba iznimne karizme.
Početkom Drugog svjetskog rata prijateljstvo Berlina i von Trotta biva nepovratno narušeno.
Iako je von Trott bio u samom vrhu nacističke vlasti, rano je shvatio koliko je Treći Reich poguban i činio je sve kako bi tu vlast potkopao i svrgnuo Hitlera.
Zbog udruživanja s von Stauffenbergom, do tada odlikovanim njemačkim herojem, u neuspjelu urotu i pokušaj atentata na Hitlera, u lipnju 1944.
godine, von Trott biva uhićen, mučen, izveden pred sud i, konačno, pogubljen vješanjem u 35.
godini života.
Cartwright je u jednom intervjuu izjavio da je, onoga trenutka kad je ugledao fotografije sa suđenja von Trottu, znao da sudbina karizmatičnog Nijemca mora biti pretočena u roman.
Naime, fascinirala ga je von Trottova mirnoća, hrabrost i hladnokrvnost, te suočavanje sa sasvim izvjesnom smrću.
Rezultat tog Cartwrightovog razmišljanja o von Trottu je ovaj roman, kojim nas je poveo na očaravajuće putovanje kroz prostor i vrijeme.
Od tridesetih godina prošlog stoljeća, kad se rat gotovo ničim nije mogao predvidjeti, preko predratnog, pomalo kaotičnog vremena punog zlih slutnji, do Drugog svjetskog rata i njegovih užasa, koji će se u pravom svjetlu pokazati tek kasnije, i najzad suvremenog, užurbanog početka dvadesetiprvog stoljeća.
Pisac nas vodi preko Jeruzalema tridesetih godina, kaotičnog i multikulturalnog današnjeg Jeruzalema, preko ratnog i suvremenog Berlina, Stockholma i Oxforda četrdesetih godina, Oxforda danas, Londona...
Pisac opisuje živote dvojice prijatelja, njihovo duboko prijateljstvo i njegov kraj.
Opisuje sudbinske ljubavne veze s iznimnim i neobičnim ženama, pripadnicama emancipirane intelektualne elite u vremenima kada su se ženama rijetko davali takvi epiteti.
Iz pera profesora Mendela izlazi rečenica da je "povijest ideja često zanimljivija od samih ideja".
To je neka vrst niti vodilje pisca, koji nam odlično približava društveno-političku pozadinu dolaska nacista na vlast i razlog njihove toliko snažne uvjerljivosti, zbog koje su ih slijedili milijuni ljudi.
"Neotpjevana pjesma“ odgovara na pitanje "što znači biti ljudsko stvorenje u vremenima nesigurnosti i moralnih previranja".
Tim složenim pitanjem roman se bavi kroz ulomke iz života dvojice posve različitih prijatelja.
S jedne je strane Mendel, profesor i filozof, čovjek koji sam za sebe kaže: "Takav sam ti, nažalost, ja.
Nisam sposoban aktivno djelovati.
Ja samo mogu govoriti.“ I zaista, on, kao pripadnik jednog evidentno napaćenog naroda, za taj isti narod nije napravio ništa, jer je samo „volio knjižnice i uživao u tračanju i naklapanju".
S druge je strane, von Gottberg, karizmatični diplomat, koji je "odabrao put heroja".
Čovjek koji osvaja ne samo svojom privlačnom vanjštinom, već i svojim čvrstim karakterom.
Von Gottberg, pripadnik naroda nacističkih zločinaca, zapravo je bio toliko daleko od etikete zločinca i nacista.
On je najvrednije što čovjek ima, svoj život i svoju obitelj, žrtvovao za domoljubne ideale, kako bi u vremenima zvjerskog i gotovo nezamislivog sukoba pokazao da "postoji plemenitija Njemačka".
Pisac vrlo mudro i suptilno konstatira da biti domoljub u Trećem Reichu nije nužno značilo biti nacist i zločinac, da život, a samim time i rat nikada nisu crno-bijeli, već su prožeti čitavom paletom sivih nijansi.
I ta misao o crno-bijelom, koju mi izgovaramo tako često i tako olako, u ovome je romanu dosegla svu svoju širinu i dubinu, nimalo ne opravdavajući pritom nacističke zločine.
Pisac je izjavio kako je dobar roman onaj koji o već poznatoj temi progovara na nov, svjež i zanimljiv način.
Roman „Neotpjevana pjesma“ otvara poprilično nam poznatu temu.
Drugi svjetski rat, o kojem smo mislili da je već sve rečeno, on opisuje beskrajno interesantno, svježe i novo.
Rat je u ovome romanu zapravo kulisa za umiranje jednog prijateljstva, za istraživanje istine, čovjekovih (pogrešnih) odluka i bremena krivnje, koje ih slijedi poput sjene.
Pisac je stvorio iznimno inteligentan, intrigantan, dinamičan i višeslojan roman.
Prepun dubokih misli i prekrasnih rečenica, ovaj je roman i iznimno pristupačan, čime postaje blizak najširoj čitateljskoj publici.
Neke duboke misli, kao i poruke o ljudskosti, koja je univerzalna, bez obzira na prostor i vrijeme, ostaju nam poslije čitanja ovog romana duboko u podsvijesti, mada toga možda nismo ni svjesni.
I koliko god to zvučalo otrcano, čine nas boljim ljudima, u nadi da će u nekim (ne daj Bože) novim ratovima ljudi bez obzira na sve ostati ljudi.
 
 
Zeruya Shalev
Muž i žena
Ilina Cenov
Iz neke (ne)opravdane bojazni od trivijalnosti, rijetko čitam ljubavne romane happy-endovskog sadržaja.
Draže su mi one više ili manje nesretne priče, tipa Tony Parsons, koji u svome romanu (sasvim slučajno istog imena) “Muž i žena“ opisuje život nakon razvoda.
Ili recimo kad Pascal Bruckner u svome “Ledenom mjesecu“ prikazuje zastrašujući, posve poremećeni i patološki odnos dvoje ljubavnika.
Roman suvremene izraelske spisateljice Zeruye Shalev “Muž i žena“ spada u tu drugu vrstu romana ljubavne tematike.
Onu koja obiluje (ne)rješivim problemima, svađama, pitanjima bez odgovora, ukratko svime onime što nam je, nažalost, prilično blisko u ovom vremenu loših brakova i još gorih razvoda.
Naama i Udi bračni su par na pragu četrdesete, a zajedno su već dvadeset i pet godina.
Počevši s osnovnoškolskim poznanstvom, preko mladelačke, adolescentske ljubavi, stigli su do braka u kojem imaju i desetogodišnju kćer Nogu.
Jednoga jutra Udi se budi i shvaća da nije u stanju pomaknuti noge.
Naama i Udi u panici odlaze u bolnicu, kako bi dobili odgovor na pitanje što je uzrokovalo paralizu.
Međutim, doktori ne nalaze nikakav fizički uzrok bolesti.
Naami i Udiju postaje jasno da je njegova uzetost rezultat puno dubljih problema, koji postoje među njima već dugi niz godina i od kojih su oboje, svjesno ili ne, sve te godine okretali glavu.
Neminovno je da se sada moraju suočiti s toliko očitom fizičkom manifestacijom njihova načina života, te se zamršeno klupko njihova odnosa konačno počinje raspetljavati.
Zeruya Shalev se u svome romanu “Muž i žena“, inače drugom dijelu trilogije, koje još čine i  romani “Ljubavni život“ i “Kasna obitelj“, bavi samo naizgled zadovoljavajućim brakom.
Naime, Naama i Udi su uljuljkani u neku vrstu prividne sigurnosti, u rutinu oko koje se ne propitkuje previše i za koju se smatra da je sasvim pristojna.
Oni žive u nekoj vrsti utjehe da je toliko brakova nesretnijih od njihovog.
Međutim, problemi koji su se sasvim očito gomilali godinama, odjednom potaknuti Udijevom bolesti, izlaze na površinu nezaustavljivo, poput erupcije.
Kroz prizmu Naame, naratora, spisateljica nam polako otkriva sve ono što se događalo u tih dvadeset i pet godina njihova zajedništva.
Naizgled skladan brak, očito već dulje vrijeme na klimavim nogama, propada u vrtlogavi ponor međusobnog nezadovoljstva, predbacivanja, sebičnosti i nerazumijevanja.
Naamu muči neprekidna grižnja savjesti zbog ljubavne afere, do koje zapravo i nije došlo, a Udi joj zbog toga neprekidno predbacuje.
Njihov brak je za oboje pakao u kojem gube dostojanstvo.
Oni crpe energiju jedno drugome, onemogućavajući ne samo normalan zajednički život, već i puko disanje.
Duboko su nesretni, jer ipak za očuvanje obitelji nije dosta “imati dobru volju i osjećaj krivnje“.
Naama shvaća da je Udi za nju “kao dijete ili roditelj koje ne možeš odabrati, pa ih se stoga ne možeš ni riješiti“, shvaća da je to jedino što je uistinu veže za njega, a to nije dovoljno ni za jedan brak, pa ni njihov.
Iako se Naama neprekidno preispituje, svjesna nezadovoljstva koje čami duboko u njoj, ipak je Udi taj koji donosi odluku i konačno odlazi od kuće.
To Naamu izbezumi i posve poljulja njeno samopouzdanje.
Ona se pita: “Što će sada biti sa mnom, još nikada nisam bila sama, uvijek sam bila s njim, ili protiv njega, uz njega, pored njega, ispod njega, iznad njega, iza njega, uvijek sam gledala sebe u odnosu na njega, i sada kad je on izišao iz igre cijela se moja slika poljuljala, samo čekam da tresne na tlo tu pred mojim očima, i neće mi biti dostatan čitav jedan život da pronađem sve krhotine...“
Nezdravi odnos dvoje supružnika pogađa i njihovu kćer Nogu.
Djevojčica se ne zna nositi s nerazriješenim odnosom majke i oca.
Iako to nikako ne bi trebao biti njezin problem, roditelji su previše zauzeti samima sobom, a da bi djevojčicu zaštitili od krhotina nekadašnje ljubavi, koje se rasprskavaju svuda oko njih.
Noga se zatvara u sebe, postaje šutljiva, posve izolirana od ostale djece, jednom rječju čudakinja.
Njezinim roditeljima to predstavlja samo još jedan u nizu problema koje treba riješiti, a ne znaju kako da ga riješe.
Roman “Muž i žena“ je duboka, bolno iskrena životna priča o umiranju jedne ljubavi, o umiranju bliskosti, o patnji i samoći, o nadi da vrijeme ipak liječi rane i da je moguće krenuti dalje, doduše teško i sporo, ali ipak moguće.
To je i priča o prihvaćanju vlastite odgovornosti i prihvaćanja činjenice da nije uvijek kriv onaj drugi.
Jer za ljubav, brak, kao i za razvod, uvijek je potrebno dvoje...
Da bi se putevi spojili u jedan...
A i da bi se razdvojili...
Od neobične tibetanske iscjeliteljice, preko priča štićenica doma za nezbrinute trudnice, u kojem Naama radi kao savjetnica, do njene kratke strastvene (ovaj puta ipak ostvarene) oslobađajuće afere s oženjenim, slobodoumnim muškarcem...
Ovo je samo dio cijeloga niza potpriča, kojima je vješto upotpunjena radnja, a koje daju dinamičnost i svakako produbljuju njegovu zanimljivost.
U retrospekciji njihova braka, kroz koju nas tako dobro vodi spisateljica, razni događaji nam zorno približavaju njihove živote i korijen samog problema u kojem su se našli.
Jedina ozbiljna kritika ovog romana odnosi se zapravo na stil pisanja.
Naime, ako se ikada igdje činilo primjereno upotrijebiti izraz bujica riječi, onda je to svakako ovdje.
Od prve stranice nas spisateljica doslovno zasipa rečenicama.
Njezine su rečenice pomalo istrzane i nemirne, kao da su pisane bez daha.
U prosjeku su dugačke oko desetak redaka i često nalikuju pjesmama u prozi.
Iako se kroz tu kaotičnost u izričaju zapravo na najbolji način zrcale emotivna stanja izbezumljenih protagonista ovoga romana, to nije lako pratiti baš svih tristotinjak stranica.
Nije stvar u tome da je smisao teksta nerazumljiv ili težak.
Sve je i više nego logično i jasno.
Upravo zbog toga potpuno jasnog sadržaja me znala izbaciti iz takta forma tih mega dugačkih rečenica, koje često nemaju veze sa dubinom sadržaja.
U početku sam imala poriv zamišljati te nesretne deficitarne točke umjesto nepregledne gomile zareza, ali sam se ipak navikla, jer je ovdje riječ o iznimno interesantnom romanu, te ga nisam mogla prestati čitati.
U svakom slučaju, ovo je roman koji će svakako ostaviti duboki trag i navesti vas na razmišljanje, bez obzira na vaš bračni status.
Zeruya Shalev je vješta spisateljica, koja iskreno (vjerojatno i iz vlastitog iskustva, jer trenutno živi s trećim mužem) opisuje drugu, ne baš lijepu stranu života, ono što (pre)često dolazi poslije ljubavi...
A svi znamo da je između ljubavi i mržnje tek tanka nit...
Die Welt je za ovaj roman istaknuo da je to “ljubavna priča za 21.
stoljeće“.
Ako je tome zaista tako, ako ovako izgledaju ljubavne priče našeg doba, onda bismo se ozbiljno tebali zabrinuti.
Kako god bilo, trebali bismo učinit sve što je u našoj moći kako se ljubav života ne bi pretvorila u tragediju života.
I naravno, pročitati sve knjige kao što su “Muž i žena“, biti mudri i učiti na tuđim pogreškama...
 
 
Charles Lewinsky
Sudbina obitelji Meijer
Ilina Cenov
Često mi se čini da se ovaj današnji tempo života zavrtio prebrzo i melje nas kao nikada do sada.
Nikako se ne možemo sastati s vremenom, ne stignemo niti ono što bismo morali, a kamoli ono što bismo željeli.
Ponekad imam dojam da se to odrazilo i na današnju književnost.
Naime, čini mi se da su romani danas sve kraći (čast izuzecima poput Larssonove trilogije ili romanima vampirsko-vještičjeg sadržaja, ali to su žanrovi koji se čitaju u dahu i kojima ne bi smetalo niti dodatnih dvjestotinjak stranica).
Nikako ne smatram da je razlog tome pomanjkanje inspiracije današnjih pisaca, nego mi jednostavno nemamo vremena čitati tako dugačke knjige.
Iako bismo to svakako trebali...
Kad sam dobila roman švicarskog pisca, redatelja, dramatičara i novinskog urednika Charlesa Lewinskog, “Sudbina obitelji Meijer“, prva pomisao mi je bila da bih s određenim brojem knjiga ove veličine mogla zamijeniti ciglu i izgraditi vikendicu.
Druga mi je pomisao bila da knjigu ove debljine nisam vidjela još od srednje škole i (uglavnom ruskih) realista! Ovako impozantan roman izazvao je i sasvim impozantno strahopoštovanje, kako zbog piščeva rada, koji je nesumnjivo bio obiman i predan, tako i zbog hrabrosti da napiše roman dug preko sedamsto stranica.
Srećom, velik je broj čitatelja uspio odvojiti vrijeme za ovaj roman, te je “Sudbinu obitelji Meijer“ prepoznala i kritika i publika.
Čak je i preveden na desetak jezika.
Roman započinje 1871.
godine u švicarskom selu Endingenu, jednom od rijetkih područja u Švicarskoj u kojem su u to doba smjeli živjeti Židovi.
S tradicionalnom židovskom obitelji Meijer upoznajemo se u vrijeme šive (jidiš), uobičajenog židovskog sedmodnevnog žalovanja za pokojnim ujakom Melnitzom.
Upoznajemo oca obitelji, Salomona Meijera, trgovca stokom, “glave znanstvenika na tijelu seljaka“, i njegovu suprugu Goldu, malenu zdepastu domaćicu.
Njih dvoje imaju kćer Mimi, oholu ljepoticu koja voli “birane izraze, kao i sve druge elegantne stvari“, ali i posvojenu kćer Chanele, koja “nije bila prava kći, ali nije bila ni sluškinja, nikome nije bila prirasla srcu, ali nikome nije bila ni na putu”.
Obitelj sasvim neočekivano, pod okriljem noći, posjeti naočiti pričljivi neznanac Janki Meijer, koji tvrdi da je daljnji Salomonov rod.
Kako “u selu noć vidi mnogo toga i još više čuje“, Janki izaziva posvemašnji interes stanovnika Endingena, ali i pomutnju između Mimi i Chanele.
Obje se u njega zagledaju, te mu se svaka od njih na svoj način nastoji približiti.
Janki ostaje živjeti u domaćinstvu obitelji Meijer, te prepun ambicija i smionih ideja, uskoro pokreće svoj posao i zaručuje se s jednom od sestara.
Dalje kreće saga, pomalo u maniri “Buddenbrookovih“ Thomasa Manna, koju je gotovo nemoguće ukratko prepričati, već bi je svakako valjalo pročitati.
Lewinsky je napisao epsku obiteljsku sagu, koja se proteže od 1871.
do 1945.
godine i zahvaća četiri generacije obitelji Meijer.
Kroz tako dugačak vremenski period u toj se obitelji događa toliko toga da je nemoguće sve nabrojati.
Najjednostavnije rečeno, događa se život i to život jedne mnogobrojne, ponekad neobične, ponekad sasvim obične obitelji.
Kao i u svakoj obitelji, ima tu i iznimne sreće i iznimne patnje, uspona i padova, rođenja i umiranja, nevjerojatnih avantura i nevjerojatnih tragedija.
Likove, kojima ovaj roman obiluje, pisac nam je, ne štedeći riječi, približio i oživio u našoj mašti.
Oni su upečatljivi, punokrvni, puni različitih osobina.
Vrlina, ali i mana.
Upravo zbog tih sitnih detalja, oni nam se uvlače pod kožu, postaju nam toliko bliski, da sam prilikom čitanja imala osjećaj da čitam o svojoj (doduše posve nepoznatoj), ali ipak nekako svojoj obitelji.
Kod Meijerovih ima svakojake čeljadi, baš kao i u svakoj drugoj obitelji, od obiteljske ljepotice, do obiteljske crne ovce, ima uspješnih i onih malo manje uspješnih, konzervativaca, ali i posve liberalnih članova.
I taj bogati spektar likova, toliko je postao “moj“ da me obuzela tuga kad su poneki od njih (neminovno, jer ipak govorimo o periodu dužem od sedamdeset godina) umirali.
Jer Mimi je ipak, kako se meni činilo, pretvrdoglava da umre!
Kroz povijest i sudbinu obitelji Meijer, isprepliće se i komplentna društveno-politička slika Europe u periodu od 1871.
godine pa do kraja Drugog svjetskog rata.
Kroz priču o četiri generacije jedne obitelji, pisac nam je nenametljivo približio cionizam, antisemitizam, nacizam, radnički pokret, ratna stradanja tokom Prvog i Drugog svjetskog rata...
Dakle sve ono što je obilježilo kraj 19.
i prvu polovicu 20.
stoljeća.
Bez brige, pisac nije mešuge (jidiš: lud) da bi nas suhoparno gnjavio s povijesnim činjenicama.
S obzirom da je priča vrlo jasno smještena u određeno mjesto i vrijeme, te stvarne povijesne činjenice su poslužile kao bogati okvir za priču, ali i utjecale na život članova obitelji Meijer, na najrazličitije načine.
Lewinsky nam otvara prozor u jedan relativno nepoznati svijet.
A to je svijet Židova, njihova bogata kultura, običaji i jidiš izrazi (na kraju knjige je pojmovnik jidiš izraza tako da je sve i više nego jasno).
Opisujući dug vremenski period primjećuje se i popuštanje stega tradicije.
Od Salomona Meijera, koji nikada u svom dugom životu nije konzumirao ništa što nije bilo košer, dolazimo do njegova unuka Françoisa, koji se čak pokrštava i postaje goj (jidiš: nežidov) i sramota čitave obitelji.
Upoznajući nas sa židovstvom, Lewinsky to čini nepretenciozno, lako, zanimljivo, a vrlo često i iznimno duhovito.
Za ovaj roman bismo mirne duše mogli ustvrditi da je po svemu tradicionalan (kronološki slijed događaja, karakterizacija likova, sveznajući pripovjedač...).
Međutim, postoji nešto što na neki način relativizira tu tradicionalnost, a to je pokojni ujak Melnizt, koji se svako toliko iznova vraća u priču.
Taj ih beskompromisni mrtvac iznenađuje svojim nevjerojatnim prisutstvom, kako bi članovima obitelji Meijer u lice sasuo sve što ih ide bez dlake na jeziku, bez milosti i uljepšavanja.
Ponekad se javlja u snu, ponekad poput svojevrsnog duha na javi, šireći miris zemlje i mokrog pijeska.
Meijerovi ga nastoje ignorirati, jer im govori nimalo lijepu istinu, a svi znamo da istina najviše boli, ali Melnitz je pretvrd da bi samo tako zašutio i nestao.
Kako sam kaže: “Nas Židove je za naše grijehe Bog kaznio dobrim pamćenjem.“ Služeći se tim svojim dobrim pamćenjem, on podsjeća obitelj na često nesretnu sudbinu Božjeg izabranog naroda (Židova).
Kad se na kraju otkrije njegovo zastrašujuće, gotovo demonsko porijeklo, neminovno se moramo zapitati što bi tek bilo da Židovi nisu izabrani narod, ako su im se tolike nesreće događale dok su kroz povijest koračali s tom Božjom etiketom...
Lewinsky je napisao zaista velik roman, ali ne samo zbog svojih sedamsto stranica, već zbog svoje širine i traga, koji u nama ostavlja.
Roman “Sudbina obitelji Meijer“ je iznimno djelo, interesantno i po svojoj tematici i po stilu pisanja.
Kada sam ga čitala imala sam osjećaj da Lewinsky piše s lakoćom, da je erudit i da pišući točno zna što radi i što nam želi prenijeti.
U tome je u potpunosti uspio.
Ovaj je roman prepun narodne (židovske) mudrosti, simpatičnih, a istovremeno velikih izreka, osebujnih i nezaboravnih likova, dinamičnih životnih dijaloga, suptilnog humora, i, kad zatreba, inteligentne ironije.
Približio nam je ne samo jednu veliku obitelj, već i jedno bitno razdoblje povijesti Europe i jednu relativno nepoznatu, a toliko zanimljivu kulturu i običaje.
Priznajem, sedamsto stranica je velik zalogaj i zahtijeva podosta vremena.
Ali ta naizgled mana ovoga romana, upravo je njegova vrlina.
Kad jednom odškrinete vrata doma osebujne obitelji Meijer i kad vas oni posve začaraju i vi postanete dio te obitelji, bit ćete i više nego sretni što zbog tog beskraja stranica druženje s obitelji Meijer neće tako brzo završiti...
 
 
Börge Hellström 
Tri sekunde
Ivana Smilović
Kada bi postojao popis idealnih pisaca kriminalističkih romana Anders Roslund i Börge Hellström bi definitivno bili u samome vrhu.
Prvi je nagrađivani novinar, dok je drugi ni više ni manje – bivši kriminalac.
Zahvaljujući svojem talentu za pisanje i dobrom poznavanju života kriminalaca izbili su u prvi plan modernog švedskog kriminalističkog romana.
Kombiniraju svoje iskustvo s neočekivanim i inteligentnim zapletima i društvenom kritikom.
Njihov roman “Tri sekunde” osigurao im je nagradu Švedske akademije 2009.
godine, koju su prethodno dobili i Stieg Larsson i Henning Mankell.

Čitajući sam roman, većina će doći do zaključka da je ta nagrada i zaslužena.

Upoznajte Pieta Hoffmana koji je na čelu zaštitarske kompanije, uzoran je muž i otac dvoje djece.
Iako je vrlo zaposlen, stigne poći po dječake u vrtić i njegovati ih kad su bolesni.
Sve u svemu – savršen muškarac.
S druge strane imamo Paulu, kriminalca koji je dio velikog narkomanskog lanca.
Polagano, ali sigurno se penje prema samome vrhu.

Priče ovih likova zvučale bi poprilično tipično i nezanimljivo da nisu spojene u jednu.
Odnosno, radi se o samo jednom čovjeku koji vodi dvostruki život.
Piet Hoffman je bivši kriminalac koji je pristao raditi za policiju kao tajni operativac.
“Toliko dugo laže da je zaboravio kako izgleda istina, kakav je osjećaj, tko je on.” Posao mu u sumnjičavom svijetu kriminala definitivno nije lak, a kada se sve to iskomplicira prilikom isporuke droge pred njega je stavljen najteži zadatak dosad – da se infiltrira u najozloglašeniji švedski zatvor.
Pritom stavlja sve na kocku – svoj život, svoju obitelj, svoj identitet.
Za njegovu tajnu misiju zna samo jedna osoba u policiji.
Hoće li uspjeti u svojem naumu? Hoće li biti otkriven? Što tri sekunde znače nekome tko se nalazi na granici između života i smrti? Kakve veze s tim imaju tulipani i poezija? 

Kao da sve nije dovoljno komplicirano, u sve to upetljan je i Ewert Grens – inspektor koji je besprijekoran u svome poslu, dok mu je privatni život u rasulu.
Nikako ne može preboljeti smrt voljene žene, te stalno odlazi u sanatorij u kojemu je živjela.
Medicinska sestra jednog dana mu otvara oči riječima: “Živjeti u žalosti jedna je stvar.
Ali vi je ne možete kontrolirati.
Vi ne živite sa žalošću, vi živite zbog nje.
Ne puštate je, krijete se iza nje.
Zar ne shvaćate inspektore Grens? Ono čega se bojite već se dogodilo.” Sve to samo ga potiče da se što više fokusira na posao i još više zapetlja već zapetljanu situaciju.

Sve u svemu, riječ će je o vrlo napetom romanu koji nećete moći pročitati odjednom.
Ne zbog broja stranica (koji je poprilično velik), već zbog stalne napetosti koja nekad postane neizdržljiva.
Koliko god htjeli doći do zadnje stranice, otkriti željno očekivani rasplet, toliko želite odgoditi taj trenutak, odgoditi istinu.
Više puta u knjizi se ponavlja da “samo kriminalac može glumiti kriminalca”, a ja bih rekla da samo kriminalac može napisati ovako dobar kriminalistički roman.

 
 
Alice Munro
Služba, družba, prošnja, ljubav, brak 
Tanja Tolić
U svijetu Alice Munro kao da je stalo vrijeme: žene i muškarci i dalje žive negdje u šezdesetima, bojažljivo i s nestrpljenjem gledajući u sedamdesete godine koje će donijeti više posla za žene, a time i neke nove uloge, osim onih majke i žene, i, naravno, seksualno oslobođenje kao dobrodošlo osvježenje usred ljetne žege.
Nesvakidašnja je to pozornica za devet priča, objavljenih u engleskom izvorniku praktički nedavne 2001.
godine.
Deset godina kasnije kanadska provincija, s ponekim izletom u Vancouver, stigla je i u Hrvatsku, ukoričena u zbirku “Služba, družba, prošnja, ljubav, brak”, u izvrsnom prijevodu Maje i Nade Šoljan, u nakladi izdavačke kuće OceanMore.
Kanadska spisateljica svjetske slave, dobitnica prestižne nagrade Man Booker International, Alice Munro, prevedena je tako prvi put na hrvatski jezik u njezinoj 79.
godini.
Iako se izvana – od tih šezdesetih godina, pa čak i onih s početka novoga milenija - mnogo toga promijenilo, iznutra smo ostali, više-manje, isti.
I dalje žudimo za ljubavlju.
I dalje, nerijetko, realnost braka ispadne sasvim drugačija nego smo to zamišljale kao curice.
Seks je, naravno, i u 21.
stoljeću platežno sredstvo kojim se izglađuju svađe i kupuje mir u kući, a nerijetko i sredstvo ucjene kojim se partnera drži na kratkoj uzici.
Tu su, naravno, i djeca, koju i dalje primarno odgajaju majke, često nemoćne da postanu nešto drugo, često prisiljene da žrtvuju karijeru, prijateljstvo, pa čak i ulogu supruge da ne bi iznevjerile onaj nagon u sebi koji ih goni da svoju djecu ljube i čuvaju kao da su jedina na svijetu.
I tu je, naravno, i činjenica da smo, iako smo u međuvremenu osvojili mjesec, i dalje ponekad tradicionalni na jednak način kao u vrijeme dok smo vjerovali da je zemlja tek ravna ploča.
Zbog svega toga, “Služba, družba, prošnja, ljubav, brak”, iako pisana pomalo starinski, jezikom koji donosi prašinu s neasfaltirane ceste ili kreket žaba iz blatnoga potoka, suvremena je knjiga.
Iako malena, toliko je nabijena emocijama da se čini da bi mogla eksplodirati i nakon što se sklope stranice i pospremi ju se na policu.
Ako je čitate navečer, prije spavanja, pa je položite na jastuk do sebe, gotovo da se čuje šapat sudbina koje žive u njoj.
Naslovna priča govori o neuglednoj domaćici Johanni s kojom se okrutno poigraju dvije djevojke, Sabitha i Edith, pišući u njeno ime ljubavna pisma ocu jedne od njih i krivotvoreći njegove strasne odgovore, što tešku i ozbiljnu Johannu natjera da Kenu Boudreau pošalje namještaj vlakom, a onda se i ona sama otputi na neizvjesno putovanje, nesvjesna da je nitko ne čeka na željenom odredištu.
U “Plutajućem mostu” tiha Jinny, koju Nealova prijateljica jednom okrutno, u nastupu prijetvorne otvorenosti, nazove milom Gerom, ima dobre vijesti, ali ih ne stigne saopćiti suprugu opsjednutom “popravljanjem” maloljetnih delikvenata nego, umjesto toga, neočekivano dobije suputnika (i sugovornika) preko jednog mosta, na jednoj rijeci, objasnom noći i krajolikom koji se može vidjeti samo ako su ugašeni  farovi na automobilu...
U “Obiteljskoj opremi” upoznajemo Freddie, gradsku curu i novinarku, i prvi put možda i samu autoricu, jer je priča  ispričana u prvome licu.
Jednom davno, Freddie je bila utjelovljenje slobode, onda očajna žena zaljubljena u moguće liječenog alkoholičara, čovjeka izgubljenog u trenutku kad je ostavio ženu i uselio se k ljubavnici, da bi na kraju Freddie postala mrska, gotovo sramotna uspomena pripovjedačici koja se prometnula u spisateljicu, autoricu koja je sanjala o poslu koji je djelovao “više kao da trga i čupa nešto iz zraka, nego da gradi priče”...
“Utjeha” otvara intrigantno pitanje – iako znamo da će smrt doći, jesmo li na nju doista spremni bez obzira što je najavljena? I koliko je točno riječi potrebno da bi se oproštaj uistinu zbio? I kad on izostane – jer je važnije još jednom viknuti svijetu da si u pravu – možda utjeha dođe s potpuno neočekivane strane?
U “Koprivama” su glavni likovi Mike McCallum i opet pripovjedačica, prijatelji iz djetinjstva koji nikada nisu  izmijenili poljubac niti prve uzdrhtale dodire, jer su takve djetinje “prljavštine” uvijek bile rezervirane za ljude koji su se junakinji gadili, a nikad za one koje je gledala s divljenjem i uzdrhtalim srcem.
Mnogo godina i jedan propali brak kasnije, dječak i djevojčica, danas odrasli ljudi, ponovno će se sresti, a jedna ljetna oluja ujedinit će ih u plikovima od kopriva i strašnoj tajni.
“Drvena konstrukcija” će, kao more nakon oluje, izbaciti na površinu jedan emotivni dug i riječi: “Ne želiš me ovdje”, dok će se Meriel, koja se nekad zvala Muriel, u priči “Što se pamti”, nakon jednog sprovoda, otputiti u posjet ostarjeloj teti Muriel, koja joj zapravo nije nikakav rod, a umjesto supruga Pierrea, teti će je povesti stranac, liječnik Eric Asher.
Queenie, iz istoimene priče, sa svega 18 godina pobjeći od kuće da bi se mogla udati za gospodina Vorguilla, kojem je prije toga njegovala teško bolesnu suprugu, a za sobom će ostaviti nervoznu majku, ljubaznog poočima i posestrimu koja ju je obožavala.
U nadolazećim godinama, Queenie će postati taoc gospodina Vorguille, sada Stana, koji će ispravljati njezin govor, terorizirati je oko izgubljenog božićnog kolača, kažnjavati je šutnjom danima i čak na nju podići ruku...
U “Zimskom vrtu” lakomislenog Granta stići će pak neočekivana kazna; umjesto njegove supruge, za brojne nevjere osvetit će mu se njezina bolest.
Alice Munro briljantna je kroničarka života.
Nesumnjivo, velikim dijelom i stoga što priče zrcale i njezin vlastiti život i odabire: spisateljica se prvi put udala 1949.
godine za Jamesa Munroa, kad je imala svega 18 godina.
U  braku je provela 23 godine i rodila četiri kćeri – Sheilu, Catherine, Jenny i Andreu, s time da je Catherine umrla 15 sati nakon rođenja.
Godine 1972.
se rastala, a četiri godine poslije i po drugi put udala, za Geralda Fremlina.
Munro je, očito, dobro zapamtila kako je bilo biti supruga u tim pedesetima i šezdesetima, kad su mladi muževi još bili strogi zbog lekcija koje su morali naučiti brzo – kako se klanjati šefovima i kako upravljati suprugama.
Prije braka, do nedavno, piše Munro u jednoj od priča, “još su bili prosci, gotovo komične figure, klecavih koljena i očajni u svojim seksualnim mukama.
Sada, s posteljom osiguranom, postali su odlučni i prijekorni.”
A žene? “A žene su si tada, dok su muževi bili na poslu, mogle dopustiti da skliznu natrag u neku vrstu druge adolescencije.
U vedru bezbrižnost dok muževi izbivaju.
Sanjarska pobuna, subverzivna okupljanja, napadaji smijeha koji su podsjećali na gimnazijske dane bujali su kao gljive između zidova koje je muž plaćao, u satima kad njega nije ondje nije bilo.”
Ti muževi despoti i te supruge djevojčice tvore svijet u kojem će se mnogo toga kretati oko želje i neželje – prijateljica i prijatelja iz djetinjstva, napuštenih sestrični, odbjeglih sestara, otjeranih ljubavnika, povrijeđenih ljubavnica, zaboravljenih supružnika, seksualno oslobođenih majki...
Mnogo se toga u Munroinim pričama kreće i oko neočekivanosti; skrivenih rukavaca u koje nas zavede život, ako smo dovoljno spontani i neopterećeni, ili možda ako smo neambiciozni pa dopuštamo da nas vodi rijeka događaja, umjesto da događaje biramo sami.
I, konačno, ono što Munroine priče čini draguljima – sve su slabosti i mane, ali i veličanstvenosti i vrhunci, tako jasno rasprostrti kao da je čitatelj na sajmu i kupuje sitnice, umjesto što zabada nos u tragedije, rane i tajne, sva ona bolna i sveta mjesta koja se nerijetko, zbog iznimne osjetljivosti, ne dijele niti s najbližim prijateljima.
Alice Munro je književna gozba; proslava na kojoj se jelo – priče - gutaju pažljivo i polako, da se upije svaki okus, svaki miris, i onda se tih slasnih zalogaja prisjećamo još danima, pipajući jezikom po sjećanjima, nadajući se da je negdje zaostao još poneki komadić, istodobno i sladak i gorak.
Remek-djelo! 
 
 
Lars Kepler
Hipnotizer
Tanja Tolić
Kad je policajac, Erland, ušao u kuću, da obavijesti obitelj da je pronašao njihova oca u moru krvi u svlačionici, sve je bilo tiho.
Gotovo prazno.
Nema nikoga.
A onda je pronašao dječaka, mamu i petogodišnju djevojčicu.
Svi su bili izrezani.
Bili su izmrcvareni, išutirani, izudarani, izbodeni nožem, a djevojčica...
ona je bila raspolovljena.
Donji dio tijela i noge nalazili su se u fotelji ispred televizora, a...
Dječak je jedini bio živ.
Josef, koji sada leži u bolnici, u stanju dubokoga šoka, i sam teško ozlijeđen, jedini je preživio krvavi pohod vjerojatno serijskog ubojice.
Policijski inspektor Joona Linna, poznat po tome da je uvijek u pravu, čak i kad se tako ispočetka ne čini, nema drugoga izbora, nego pronaći hipnotizera.
Čini se da je stravični serijski ubojica na tragu čitave obitelji Ek i za pretpostaviti je ne samo da će pokušati ponovo ubiti Josefa, nego i njegovu najstariju sestru koja studira.
Zbog toga što prije treba nagovoriti liječnika, Erika Mariju Barka, koji se prije deset godina zakleo da više nikada neće hipnotizirati, da pokuša od Josefa doznati što se doista dogodilo u toj kući strave...
Iza imena Larsa Keplera, autora novog krimića u izdanju zaprešićke Frakture, “Hipnotizera”, stoji zapravo bračni par Ahndoril.
Lars Kepler pseudonim je književnice Alexandre Coelho Ahndoril i njezina supruga Alexandera Ahndorila.
I pored “Hipnotizera”, kao i njegova nastavka iz 2010.
godine, “Paganinijevog ugovora”, i Alexandra i Alexander imaju zasebne, književne karijere.
Šveđanka portugalskih korijena napisala je samostalno tri romana, a trenutno radi kao književna kritičarka i piše doktorsku disertaciju o Fernandu Pessoi.
Njezin suprug švedski je dramaturg i romanopisac, autor osam romana i petnaest kazališnih komada.
Sve te stotine, pa i tisuće ispisanih stranica osjećaju se u “Hipnotizeru”.
Triler o upornom policajcu i izgubljenom hipnotizeru pametan je, slojevit, izvanredno napisan i jezovito strašan.
U “Hipnotizeru” za početak, nema niti jedne rupe u radnji.
Nema neuvjerljivog detalja, tanašnog lika koji nije dorastao situaciji, motiva koji ne drži vodu, pripovjedne linije koja je ostala negdje ležati, poput rasutog tereta, pa se nekako od čitatelja očekuje da će ga šutnuti nogom u stranu, ako želi doći do kraja priče.
Nema niti kraja koji će vas razočarati; ovo dvoje Šveđana itekako znaju kako držati tempo, kako razvijati napetost i kako priču privesti kraju, a da je čitatelj zadovoljan, svjestan da su se sve emocije uložene u čitanje vratile.
(To je, naime, ključno za romane, osobito one koji počivaju na snažnim emocijama kao što je strah – ako vas pisac uvede u emotivno nabijenu priču, da bi se kvalificirao za dobroga, mora vas iz nje i znati izvesti van, mora vam dati katarzičan svršetak.)
“Hipnotizer” je i pametan roman koji svoju jezu ne gradi isključivo na užasu zločina i hektolitrima krvi (iako i njih ima).
Imaginarni Lars Kepler prodat će vam foru za koju ćete mu na kraju biti zahvalni: kupit će vas serijskim ubojicom na kakvog ste navikli u kasnonoćnom televizijskom terminu, a onda će vas odvesti na divlju vožnju u sasvim nepredviđenom smjeru.
Ubojiti mesar, koji ljude reže kao svinjske polovice, bit će tek stilska figura koja pleše na rubovima romana; nešto kao fatamorgana, smišljena samo zato vam zamagli osjetila dok Linna i Bark tragaju za nekim mnogo užasnijim.
Jako, jako pametno!
Bračni par Ahndoril stvorio je i junaka koji, bez ikakva stida, može stati uz bok cijeloj plejadi policijskih istražitelja i detektiva koji su napunili kriminalistički panteon od začetka žanra.
Erik Maria Bark junak je starog kova: pronicljiv i problematičan, prilično ovisan o tabletama svih vrsta, s prevarenom suprugom na grbači i bolesnim sinom.
Da bi ostao budan, Bark mora progutati nešto što će mu razbistriti um.
Da bi zaspao, mora se nokautirati svojom zalihom iz kutijice s papigom i Indijancem.
Da bi riješio zločin, neće pak morati poslati krv na analizu, niti skupljati DNK štapićem u kupaonici, nego će se morati otputiti zapravo na mnogo strašnije putovanje.
U svoju prošlost, u sjećanja, u more potisnutoga i nesvjesnoga, koje vreba u zakucima njegove psihe…
Autori na početku romana, u uvodnoj notici, navode kako je pojam hipnoza prvi put u modernom značenju upotrijebio škotski kirurug James Braid 1843.
godine.
Tim je pojmom opisao stanje slično snu koje karakteriziraju oštrina zapažanja i velika prijemčivost.
Danas je, kažu, znanstveno dokazano da gotovo svi ljudi mogu biti hipnotizirani, ali se o korisnosti hipnoze, njezinoj pouzdanosti i opasnosti, mišljenja i dalje razilaze.
Ta je ambivalencija vjerojatno posljedica toga što hipnozu, diljem svijeta, koriste brojni  prevaranti i manipulatori, dok se istinskom, duboko hipnozom mogu baviti samo oni koji imaju veliko iskustvo i talent.
Čovjeka je, naime, relativno lako uvesti u stanje hipnoze, no izazov je kontrolirati razvoj situacije, voditi pacijenta i analizirati rezultate.
To će se pokazati ključnim za ovaj roman.
To, i činjenica da je u stanju hipnoze nemoguće lagati.
“Hipnotizer” je, pored svih ovih atributa koji govore u njegovu korist, i istinski strašan roman.
Jeza će vam se uvući u kosti od prve stranice i ostati tamo do kraja.
Ako izuzmemo Stephena Kinga, malo je pisaca danas koji nas uspijevaju tako dobro, temeljito uplašiti.
Prvijenac Larsa Keplera, inače međunarodni bestseler i najprodavaniji švedski roman u povijesti nakon Stiega Larrsona, stoga zaslužuje sve epitete koje su mu podijelili u dvije godine, koliko je prošlo od njegove objave na rodnom, švedskom jeziku.
Stoga, uzmite godišnji dva dana, ukućane pošaljite nekamo, bilo kamo, zaključajte se i čitajte!
 
 
Goran Tribuson
Zbirka otrova
Ankica Tomić
Koji je to gušt kad, nakon niza pretencioznih knjiga u kojima se zapravo ne radi ni o čemu osim o velikim očekivanjima pisca, naiđete na roman s glavom i repom, a još više – s razrađenim stilom pisanja, lakoćom izražavanja, gdje je svaka riječ na svojem mjestu, a metafora ne samo da stoji nego je usto i duhovita.

Goran Tribuson me osvojio svojom "Povijesti pornografije“, koju sam čitala u nekim formativnim godinama, pa je, eto, bila zadovoljena i ta, toliko poželjna, identifikacija s likovima.
Dala sam mu šansu još nekoliko puta, ali njegovi me krimi-romani jednostavno nisu dotakli, kao ni privatni istražitelj Nikola Banić koji nit' je karizmatičan niti me zanima zašto nije...

Unatoč zavidnom opusu, ugurala sam Tribusona u ladicu "one hit man“ (čini se potpuno neopravdano) sve do prije neki dan kad sam, u nedostatku ičega privlačnijeg, s police uzela njegovu "Zbirku otrova“ koju sam valjda kupila na Interliberu, ni sama ne znam ni gdje ni zašto.
(A možda sam je nepovratno i posudila od nekoga...)

Čak i da se u ovom romanu ne radi ni o čemu (što je, ponavljam, nekakva moda zadnjih godina), mislim da bi mi se svidio.
Čisto onako, osvježenja radi.
Tekst jednostavno klizi, nasmijava i potiče priznanje kakvo potiče svaki dobar pisac - "čita mi misli, samo – izražava se bolje“.

Tribuson se opet prisjeća djetinjstva, odrastanja (nečijeg tuđeg, ali uvijek posredno svojeg), trančira bizarne članove obitelji samoprozvanih plemića, zapravo luzera svakoga na svoj način, uz zajednički nazivnik kojim podsjeća – hej, ja sam ipak pisac krimića.

Kao i kod Marqueza, i u Tribusonovim se zaključanim sobama stalno nešto kemija...
Ludi ujak toksikolog zatravio je Vladimira pričanjem o trovanjima, jednoj kapi koja može uništiti planet, pa ga odveo u neki novi, izmišljeni svijet u kojem je biti neprilagođen normalna pojava.
Ni pradjedove knjige pisane rukom, koje možeš prepraviti ili obrisati kako ti na pamet padne, nisu pridonijele onome što bismo danas smatrali zdravim odrastanjem.
Kad baka i otac umru, a majka i ujak prisilno odu iz Vladimirova života, skrb o njemu preuzima ustanova i neki novi ljudi, svejedno neprilagođeni, a uvjereni u vlasitu ispravnost.

I dok Marqueza iščitavamo kao fantastiku, Tribusonova "Zbirka otrova“ savršeno je uklopljena u kontekst prostora na kojem živimo, neke poratne godine o kojima smo slušali iz mnogo različitih izvora, svakog subjektivnog do bola.
Metaforički gledano, povijest se prekrajala kao što se, običnom gumicom i olovkom, mogao prekrojiti svršetak pradjedovih romana, ali čisto sumnjam da je Tribuson tu metaforu imao na umu.
Ipak, ja ću je tako iščitati.
Nakon što me nasmijao do suza, uvukao u psihu likova od kojih nijedan nije do kraja pozitivan, a bogme ni negativan, i zakukuljio intrigu na više razina - i zašto je majka takva i zašto ujaka svi toliko traže i što je to ušlo u prijatelja iz djetinjstva – jedna od vrijednosti ovog romana i u tome je što, makar naizgled jednostavan, vrlo slojevito postavlja pitanja etičke nedodirljivosti, zvjezdanog neba nad nama i okolnosti kojima se, kad-tad, više ili manje, moramo prilagoditi...

Kad govori o vlastitoj mrgudnosti i neosjetljivosti na plošnu zabavu, ostarjeli Vladimir to artikulira neuvijeno i najistinitije što može:

"Domska uprava, koja mene drži remetilačkim faktorom, tvrdi da su takve manifestacije pohvalne, te da je moje stajalište čista mizantropija, meni svojstvena.
Istina je, mene nije lako zabaviti, ali ne znam jesam li poradi toga mizantrop.
Postoje ljudi koje je veoma lako zabaviti pa se ne može kazati da su zbog toga filantropi.
Možda su jednostavno idioti i ništa više.“

Roman o trovačnici u kućnoj radinosti, smjenjivanju režima, defileu ljubavnika kroz obiteljsku kuhinju i (pre)romantičarskom traženju ljubavi po cijenu vlastitog ranjavanja nije nikakva teška literatura.
Dapače, ja sam ga čitala na balkonu, a mogla sam jednako tako i na plaži, naglas ili u sebi...
Ipak, pročitamo li rečenicu zaklonjeni šeširom (da nam sunce ne udari u glavu, pa jedina briga ne bude tko koga truje), vidjet ćemo da u "Zbirci otrova“ ima toliko istine.

Suprotno ikakvim očekivanjima, mene je uspjela kontaminirati.
A knjiga koju štedite da vam dotraje i za sutra obavila je svoju osnovnu funkciju.
Jedini je problem – imam li na polici još kakvo skriveno blago?!
 
 
Lindsey Kelk
Volim New York
Marija Blažević Zalokar
"Volim New York" je debitantski roman Lindsey Kelk, koja se, prije nego se bacila na pisanje chick-lit uspješnica bavila pisanjem za djecu.
Pisanjem se bavi od svoje šeste godine, kada je pročitala sve knjige koje je imala u sobi, pa je odlučila i sama nešto napisati.
"Super heroj medvjedić" i "Tellinine pustolovine" nažalost nikad nisu objavljene.
Premda je tržište u zadnje vrijeme zatrpano chick-lit romanima, "Ja volim New York" se svakako izdvaja kao jedna od boljih knjiga tog žanra.
Roman prati Angelu Clark, koja na vjenčanju svoje najbolje prijateljice otkrije da ju njezin dugogodišnji dečko vara.
Da stvar bude gora, ispostavi se da je i njezina prijateljica  dulje vrijeme znala za prevaru.
Povrijeđena Angela napravi scenu na vjenčanju i slomi ruku mladoženji potpeticom svoje cipele.
Nakon što je provela noć u hotelu sa svojom majkom, odluči se na nesvakidašnji potez – spakira se i odlazi u New York.
U New Yorku se Angela ubrzo počine osjećati kao kod kuće.
 Upozna simpatičnu recepcionarku Jenny, koja ima ambicije postati nova Oprah.
Jenny, koja je i sama prošla kroz težak prekid, pomaže Angeli da se nosi s prvim danima tugovanja za bivšim dečkom.
Angela se, u društvu nove prijateljice, odlučuje za makeover i s novom frizurom, hrabrim stavom i željom da nadoknadi sve što si je uskraćivala dok je bila u vezi krene u osvajanje New Yorka.

Specifičnost romana "Ja volim New  York" je ta da bi i bez ljubavne priče, koja je neizostavni dio romana ovoga žanra,  to bila kvalitetna priča o ženi koja ponovo otkriva samu sebe.
I ne samo da se otkriva, ona se i mijenja na bolje.
Nakon promjene izgleda, Angela se počinje dobro osjećati u svojoj koži i kao posve nova osoba otkriva čari Velike Jabuke.
S vremenskim i prekooceanskim odmakom, Angela uviđa da i nije na velikom gubitku zbog raskida dugogodišnje veze.
Lindsey Kelk otkriva da prejedanje sladoledom i plakanje nad sudbinom nisu jedine stvari koje žena može učiniti nakon ružnog prekida i, naravno, da se postupci koji se ponekad čine kao potpuna ludost mogu pokazati kao najbolje moguće odluke.

Ako ste nedavno prošli kroz bolan prekid, ili vam jednostavno treba bijeg od svakodnevnice "Ja volim New York" je savršeno štivo za vas.
To vjerojatno nije knjiga koju ćete cijeli život pamtiti, i vjerojatno vam neće promijeniti život (osim ako i sami ne odlučite slijediti Angelin primjer), ali će svakako bit kvalitetna zabava u ovim vrućim ljetnim mjesecima.
Ako ste siti od posla, dečka, muža, djece, pobjegnite na nekoliko sati u New York i upoznajte taj divan grad očima djevojke koja se odlučila odlično zabaviti.

 
 
Paige Toon
Lucy u oblacima
Ivana Smilović
Iako će mnogi shvativši da se radi o romanu koji pripada takozvanom chick litu odmah prevrnuti očima, mogli bi ostati iznenađeni.
Jer “Lucy u oblacima”, autorice Paige Toon,  daleko je od običnog sladunjavog ljubića.

Lucy, iako je u dvadesetim godinama, već ima sređen život – radi kao viši stručnjak za odnose s javnošću te živi sa svojim dugogodišnjim dečkom Jamesom u Londonu.
No, jedna pozivnica na vjenčanje iz rodne Australije prevrnut će cijeli njen svijet naopačke.
Naime, pozvana je na vjenčanje starih prijatelja – Molly i Sama (u kojega je bila nesretno zaljubljena).
I iako bi svi očekivali da će se ona, naravno, opet zaljubiti u Sama i patiti za njim, to se ne događa – u njen život ulazi netko novi, netko koga nije primjećivala za vrijeme svoga života u Australiji.
To je Nathan, Samov brat, zgodni surfer, bezbrižan, opušten i duhovit.
Zapravo, čista suprotnost njenom dečku Jamesu koji je ozbiljni odvjetnik sklon lažima.


Lucy vjerojatno ne bi primjetila Nathana da netom prije leta ne dobije poruku s Jamesova mobitela od nepoznate djevojke.
Bez obzira na objašnjenje da se radi samo o zafrkanciji, ona to ne može izbrisati iz glave.

Kad je vrijeme za povratak u London, zbog platonske ljubavi s Nathanom, ona počinje primjećivati pukotine u svom naizgled idealnom životu.
No, ne odustaje od njega tako lako, što pokazuje da ovo nije nerealni ljubić u kojemu glavna junakinja pada u naručje svom “princu na bijelom konju”.
Dapače, ona se bori za njega, zatrpana obiteljskim problemima i poslom koji iziskuje puno truda.


Ovaj roman pravi je prikaz uma jedne žene.
Previše razmišljanja, previše analiziranja, previše zbrčkanosti! Bilo bi dobro da poneki muškarac uzme ovu knjigu u svoje ruke da vidi koliko se toga roji u našim glavama.
Tijekom čitanja više ćete puta zauzeti stranu jednog dečka, a potom se odlučiti za onog drugog.
Neodlučnost glavne junakinje sasvim je jasna i imate osjećaj da ste dio cijele te drame.
U jednom trenutku ćete se smijati, u jednom nervirati, a onda i malo rastužiti.
Ovaj roman svakako zaokuplja pozornost i lako se čita, iako se ne može reći da je vrhunac svjetske književnosti.


Ono od čega svi strepe kod čitanja chick lita je prevelika sladunjavost.
Upravo to je ovdje ublaženo rečenicama same Lucy poput: “Znam da ovo zvuči preidilično”.
Također, ona je itekako svjesna svoga idealiziranja jednog dečka nasuprot drugome i pokušava pobjeći od toga.

Moram priznati da sam prije čitanja i ja bila skeptična i promislila: “Oh ne, još jedan ljubić!” Ali zaključak do kojega sam došla je jednostavan – knjige, kao i ljude uostalom, ne treba osuđivati prije nego što im damo priliku.
Zato nemojte da vas generaliziranje spriječi u čitanju!
 
 
Deborah Harkness
Otkrivanje vještica
Tanja Tolić
Popkulturni kritičar Eric Nuzum u svojoj knjizi “The Dead Travel Fast” (Mrtvi putuju brzo), piše kako su vampiri bili oko nas, u ovom ili onom obliku, od pamtivijeka.
I iako, dodaje, vampiri ne mogu vidjeti vlastiti odraz u zrcalu, oni sami su savršena refleksija kulture koja ih stvara.
“Pogledajte u vampire u bilo kojem razdoblju, i bit će vam jasno čega su se ljudi tada bojali, što su mislili da je privlačno, za što su vjerovali da je zabranjeno.” Ako je suditi po profilu čitatelja suvremenog vampirskog romana, a njega u najvećoj mjeri određuje spol – jer ga najviše čitaju žene, onda današnji vampir najviše otkriva o tome kakvog muškarca žene sanjaju.
Osnovna pravila (suvremenog) vampirskog žanra postavljena su prije 114 godina u “Draculi” Brama Stokera.
Grof Dracula simbol je osobe razapete između strasti prema ženi, za kojom traga već vjekovima, i strasti prema krvi; on je gospodin s manirama i istodobno zastrašujuće bestijalan; osuđen na besmrtnost i mučen sasvim smrtnom žudnjom da bude spašen ljubavlju.
Ne manje bitno, prije nego je zbog gubitka voljene žene prodao dušu vragu i postao utjelovljenje vječnoga zla, Vlad Dracula, barem povijesno gledajući, bio je predziđe obrane kršćanstva.
U stoljeću koje će doći i proći, ti će obrasci vampirskog romana i lika ostati više-manje isti, a o krvopijama će (ozbiljno) pisati samo jedna spisateljica, Anne Rice.
Rice, tada još po vokaciji kršćanka (u međuvremenu je odustala i od kršćanstva i od vampira, i okrenula se anđelima), nastavljat će razvijati osnovnu Stokerovu hipotezu – koja se nije, na dubljoj razini, toliko bavila niti ljubavlju prema ženi, niti žeđi za krvlju, nego ponajprije kršćanskim elementom – ima li vampir i dalje dušu, s obzirom da više nije čovjek, i, ako nema, kako bi je mogao vratiti ili barem spasiti.
U novom mileniju cijeli se taj žanr povampirio.
Najprije doslovce: stvarnost je danas takva, barem ona literarna, da od vampira nije moguće pobjeći.
Drugo, stil je u hiperprodukciji pisanja nažalost stradao i pokleknuo pred napetošću radnje.
Teško da će vas moderan vampirski roman učiniti pismenijom ili načitanijom osobom.
Treće, dogodilo se nakaradno sparivanje fantastičnog romana, u kojem je glavni lik ne-mrtvi, sa žanrom chick-lita u kojem “slobodumna”, prilično površna ženska idealistički traga za muškarcem koji će joj donijeti strast i životnu ispunjenost.
Rezultat je posvemašnja trivijalizacija – vampir je prestao postavljati vječna pitanja, a kad to i čini, čitatelj poželi da mu radije pije krv, nego mozak.
Moderne drakule i dalje padaju na ljudske žene, no o ljubavi se piše površno, bez istinskih emocija i promišljanja o tome kako nas ljubav uistinu može učiniti boljima.
Idealistički pogled na ljubav zamijenjen je djetinjim, nezrelim, pa danas ljudska žena uglavnom dvoji oko toga hoće li vampira najprije napojiti svojom krvlju ili ga prije ipak odvući u krevet.
Seks je od početka žanra velika tema vampirizma, ali dok se nekad suptilno nagovještavao, a autori se vješto igrali simboličkim značenjima krvi i ugriza, u modernim romanima o njemu se - točnije o tome zašto ga nema - naveliko raspravlja.
Mogli bismo reći da je to zato što vampir, zbog svoje bestijalne prirode, strahuje da će u krevetu, ponesen mirisima i strašću, izgubiti kontrolu i raskomadati svoju partnericu; mogli bismo i filozofirati o tome kako su to posljednji trzaji kršćanskog dijela mita o vampirima (jer je vampir, usprkos tome što je demon, u romantičnom smislu  duboko moralna osoba; pali anđeo koji pokušava vratiti svoju čast; gospodin koji upinje sve svoje snage da ne iskoristi ni ženinu krv, ni ženino tijelo...), no razlog je zapravo banalan.
U vremenu kad seksa ima na svakom koraku, strahovito je dobar suspens taj seks uskratiti čitatelju i mučiti ga barem 1000 stranica prije nego se snošaj konačno dogodi.
Pa je, tako, od kršćanske potrage za dušom preostala samo kršćanska opetrećenost seksom, a da bi likovi zaslužili pravo na (tjelesnu) ljubav, najprije se moraju jako, jako dugo ustezati.
Taj literarni puritanizam dobro korespondira s arhetipskom pričom o ljepotici koja spašava zvijer, ali i suvremenim mitom o Gospodinu Pravom kojeg ljepotica uporno čeka.
U vampirskoj verziji sve je to, naravno, višestruko potencirano: više nije dovoljno da žuđeni muškarac bude otpadnik, buntovnik, izopćenik, roker; on mora biti i ne-živ, mora biti toliko “savršen” da u stvarnosti zapravo uopće ne može postojati.
Njega se ne može upoznati, ali se o njemu može strastveno maštati.
Svih ovih elemenata i trikova ima i u najnovijem izdanku podžanra vampirskog žanra, romanu u nakladi zaprešićke Frakture, “Otkrivanje vještica”, ali se mnogo pametnije i zabavnije koriste.
(Podžanra ponajprije stoga što “Otkrivanje vještica” nije toliko roman o vampiru, koliko roman o vještici, ali i podžanra stoga što je komercijalno uspješan recept o ljubavi žene i vampira u međuvremenu kloniran na vukodlake - “Krv i čokolada”, “Drhtaj” i “Šapat”, anđele - “Pali anđeo”, “Tiho, tiho anđele”, “Angelologija”, vile - “Krila”, “Opako ljupki”, i sada vještice.)

Glavni ženski lik je Diana Bishop, povjesničarka i vještica, koja će igrom slučaja u oxfordskoj knjižnici Bodleian naletjeti na alkemičarski rukopis Ashmole 782, dokument za kojim već stotinama godinama tragaju vještice, vampiri i demoni, jer navodno krije tajnu njihova porijekla.
No, Diana, iako vještica, zapravo ne želi biti vještica, najviše stoga što su joj u nerazjašnjenim okolnostima stradali roditelji koji su se, također, bavili magijom.
Sve će se to, međutim, promijeniti kad Dianu počne napadati njezina vlastita vrsta, dijelom zbog tajanstvene knjige, a mnogo više stoga što će se Diana zaljubiti u genetičara darvinista i beskrajno šarmantnog vampira starog 1500 godina, Matthewa Clairmonta.
Ako zanemarimo očitu činjenicu da se tematski oslanja na u novije vrijeme komercijalno dva najuspješnija fanstastična serijala – onaj o Harryju Potteru i sagu “Sumrak”, “Otkrivanje vještica” zanimljiv je doprinos vampirizmu (i vještičarstvu) iz nekoliko razloga.
Najprije, nije ga napisala do jučer anonimna amaterka (Rowling) ili pripadnica opskurne crkve (Meyer), nego profesorica povijesti sa Sveučilišta Sjeverna Kalifornija, koja proučava povijest medicine i prirodnih znanosti, s naglaskom na razdoblje između 15.
i 18.
stoljeća.
Deborah Harkness prije romana napisala je dvije stručne knjige, od kojih se jedna bavila elizabetinskim Londonom i znanstvenom revolucijom, a druga kabalom i alkemijom.
U večernjim satima, Harkness je pak strastvena blogerica koja piše o dobrim vinima ispod 20 dolara.
Ako bacite pogled na hrvatsku web stranicu knjige (www.otkrivanjevjestica.com.hr) na njoj ćete naići i na vinsku listu Matthewa Clairmonta, od kojih se mnoga spominju u romanu.
Svo to obrazovanje i profinjeni ukus vide se u romanu.
Deborah Harkness najbolja je upravo u tim dijelovima – kad detaljno opisuje rijetko vino iz 19.
stoljeća, povezuje Darwinovo porijeklo vrsta s modernom genetikom, traga za vještičjim Evinim kćerima ili, izuzetno maštovito, opisuje vještičje moći na koje nismo navikli u popularnoj kulturi, primjerice vještičju vodu, koja teče u potocima iz Diane dok tuguje za Matthewovim odlaskom.
Ima tu i alkemije, inačice vitezova templara, mnoštva rijetkih knjiga, joge, trčanja, veslanja i… seksa.
A najbolja je u tome kako sve to povezuje u pitko i napeto štivo na impresivnih 612 stranica.
“Otkrivanje vještica” nije knjiga koju ćete lako ispustiti iz ruku, a najveće razočaranje će biti što ćete na nastavak čekati do 2012.
godine, kada izlazi drugi dio ove trilogije, nazvane “Sve duše”.
Najslabiji dijelovi romana oni su u kojima se Harkness bavi ljubavnom pričom.
Bez brige, ne nedostaje napetosti i strasti, ali Harkness se tu, kao i većina suvremenih vampirskih pisaca, kreće pomalo plošno, površno, po općim mjestima.
Mathhew se, periodički, ponaša kao alfa-mužjak pa zahtijeva od Diane poslušnost; ona je, s druge strane, malo neovisna, a malo željna njegove zaštite.
To će biti problem samo ako ste alergični na romantične bajke, no ako ste predani poklonik “krvavog” žanra, onda će “Otkrivanje vještica” biti dobrodošlo, pa i rijetko osvježenje.
Naime, za razliku od ostatka vampirskog žanra koji je preveden na hrvatski jezik, i koji uostalom dominira svjetskom literaturom posljednjih godina, uz izuzetak serijala o Sookie Stackhouse, “Otkrivanje vještica” nije tinejdžerski roman.
To znači da vampiri ne idu u školu gdje ih zlostavljaju druga djeca, ne zdvajaju oko toga trebaju li se poljubiti ili ne, likovi nisu upleteni u komplicirane i besmislene ljubavne trokute koji uključuju vukodlake, a ne moraju niti roditeljima objašnjavati zašto noć nisu prespavali u svom krevetu.
Ovaj roman-ljubić prvenstveno je namijenjen majkama koje su dosad vampirske knjige krale svojim kćerima i možda ostajale ponešto razočarane.
Tinejdžerska ljubav zna biti lijepa, ali nije baš uvjerljiva kad prevališ trideset i neku godinu života.
Da se vratimo početku priče: “Otkrivanje vještica” nije, naravno, ni blizu “Draculi” Brama Stokera (ali nije niti jedan drugi vampirski roman!), no ako ste željni dobre, napete i pametne zabave, ova će knjiga biti prvi izbor za ljeto.

 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Javier Cercas
Brzina svjetlosti
Marija Blažević Zalokar
Javieru Cercasu, rođenom 1969.
u Španjolskoj, u blizini granice s Portugalom, svjetski uspjeh donijela je njegova knjiga "Salaminski vojnici" , napisana dvije godine prije "Brzine svjetlosti", ali je "Brzinu svjetlosti" počeo pisati ranije.
Javier Cercas ima mnogo toga zajedničkog s glavnim junakom  romana "Brzina svjetlosti".
Primjerice, obojica su pisci koji su nakon godina rada postigli uspjeh i slavu, obojica su iz Španjolske emigrirali u Ameriku, točnije na sveučilište u Urbani, malenom  američkom gradiću u državi Ilinois, i obojica su tamo predavala španjolski jezik i književnost.
Sva ta sličnost s glavnim likom, i činjenica da je tog istog junaka propustio imenovati (što mi je sad kao recenzentu neopisivo iritantno), navela su mnoge da pomisle kako je glavni lik zapravo sam autor romana.
Cercas to opovrgava tvrdeći da mu je "glavni lik" čak i antipatičan.
To je razumljivo, jer isti, kako napreduje radnja, od mladog,  skromnog umjetnika postaje ljigavi egocentrik i sebičnjak.
Rado bih navedenog počastila i gorim epitetima, ali pristojnost mi ne dopušta.
I to je velika kvaliteta Cercasovog romana.
Izvanredna karakterizacija likova navodi vas da vam ili neopisivo idu na živce, ili vam se neopisivo sviđaju ili, što je još češći slučaj, kao i s ljudima u stvarnom životu - i jedno i drugo.
Radnja romana većim se dijelom odvija u američkom gradiću Urbani, u kojem je autor, dakle, i sam boravio i predavao.
Protagonist romana je mladi nadobudni pisac koji dolazi predavati španjolski na malo američko sveučilište.
Tamo upoznaje Rodneyja Falka, kojeg bi se najbolje moglo opisati kao čudaka.
Rodney zazire od druženja s kolegama, uglavnom se drži po strani, nitko nije osobito lud za tim da se druži s njime, ali čini se da ni samom Rodneyju to osobito ne smeta.
Rodney i mladi pisac nađu se kao polaznici istog kolegija (jer pisac na istom sveučilištu mora položiti i doktorat) i dogovore da pisac podučava Rodneyja katalonskom jeziku.
Njihova poduka ubrzo prerasta u rasprave o američkim književnicima i književnosti uopće.
Rodney se divi Hemingwayu, za kojeg mladi autor u jednom trenutku izjavljuje: "Iskreno, mislim da je to sranje".
 Nakon nekog vremena Rodney ustanovi da je Hemingway dobar detektor idiota, jer samo idioti ne vole Hemingwaya.
Čini se da su rasprave o književnosti i pisanju okosnica ovog prijateljstva i toliko su dobro napisane da se na trenutak poželite uključiti u raspravu, zaboravljajući da je pred vama papir sa slovima, a ne dva živa čovjeka koja raspravljaju o književnosti.
Pisac ne uspijeva saznati nikakve detalje iz  Rodneyjevog privatnog života, sve dok Rodney jedne noći ne nestane bez najave.
Ne nalazeći nikakva objašnjenja za njegov nestanak, pisac odlučuje otići u maleni gradić pokraj Urbane u kojem Rodney živi sa svojim ocem.
Gospodin Falk, Rodneyjev otac, ispriča mu da je Rodney otišao nakon što je primio poziv od bivšeg suborca.
Objasni mu kako to nije prvi put da nestaje i da nitko ne zna koliko će se ovoga put zadržati.
Dva muškarca razgovaraju o Rodneyjevom boravku u Vijetnamu i svaki za sebe pokušava naći odgovore na pitanja koja ih muče.
Rodneyjeva pisma iz tog vremena jasno pokazuju promjene u piščevu raspoloženju za vrijeme rata, u kojem je poginuo njegov mlađi brat.
U jednom dijelu prepiske jasno se vidi da nedostaje jedan važan dio Rodneyjevog boravka u Vijetnamu.
Na rastanku, gospodin Falk daruje Rodneyjeva pisma mladom piscu i ovaj ih odnosi sa sobom u Španjolsku.

Nakon nekoliko godina, mladi pisac je postao slavan, preživio tešku obiteljsku tragediju i odlučuje potražiti Rodneyja kako bi saznao što se dogodilo u Vijetnamu, u vrijeme kad njegovom ocu nisu stizala pisma...
Roman se bavi temom krivnje i iskupljenja, ali i time koliko uspjeh utječe na pisca.
Cercas je u romanu više puta analizirao i samo pisanje i ambicije pisaca.
Povremeno čak i pretjeruje u "filozofiranju"; kao da je neke rečenice napisao samo zato što su se učinile "zgodnim" za kasnije citiranje.
U njegovu obranu, na "tržištu" zasićenom premudrim citatima, njegovi (potencijalni) doimaju se kao pravo osvježenje i ne odnose se na život općenito, nego na samo umijeće pisanja.
Izuzev tih nekoliko "izljeva mudrosti" i, nadam se, nenamjerne patetike, ostatak romana nije nimalo patetičan i na 200  stranica ne postoji niti jedna rečenica koju biste mogli preskočiti jer, eto, pisac u naletu inspiracije na tri stranice opisuje zalazak sunca ili ubacuje dijaloge koji nemaju veze ni sa pričom, ni sa zdravom pameću.
Svaki komad papira na kojem je tiskana knjiga Javiera Cercasa i više je nego dobro iskorišten.
Cercas je konkretan pisac, iako priča nema konkretan završetak.
Tema od koje bi mnogi napravili patetični antiratni pamflet na 500 stranica ili, što je možda još gore, jeftini krimić sa crno-bijelim likovima, Cercas je pretvorio u iskrenu ljudsku dramu i njegovi likovi doista jesu - ljudi.
Oni vremenom sazrijevaju i mijenjaju se; on je pisac koji poštuje tu ljudsku osobinu i vješto je ocrtava u svom romanu.
Iako se Cercasu pripisuje velika sličnost s američkim piscima,  ne mogu ne napraviti poveznicu između njega i jednog europskog velikana pisane riječi - Milana Kundere.
Ako ni zbog čega  drugog, a onda zbog izvanredne karakterizacije likova, osobito  onih koji se čitateljima neće svidjeti.
"Brzina svjetlosti" roman je koji nijednog čitatelja neće ostaviti ravnodušnim, ali čitanje vam preporučujem samo ako ste u prilici da se potpuno posvetite knjizi.
Dakle, nema lakiranja noktiju ili virkanja prema TV-u, niti odgovaranja na pitanja koja vam postavljaju djeca.

Ako na kraju čitanja zaključite da vam ništa nije jasno, možda vas utješi pomisao da Cercas svoje romane uvijek piše potaknut prizorima koje ne razumije, pa ih onda secira i piše o njima ne bi li ih shvatio.
Takav slučaj je bio i s "Brzinom svjetlosti".
Jednom prilikom je vidio ratnog veterana kako sjedi na klupi i promatra djecu.
Cercas ga je poželio pozdraviti, ali je odustao od te ideje.
Kasnije je primijetio da je čovjek još dugo ostao sjediti na toj klupi.
Taj prizor je bio inspiracija za lik Rodneyja, a scena je upotrijebljena i u samoj knjizi.
Na koncu knjige nema racionalnog objašnjenja, niti su motivi koji su likove naveli na određene postupke sasvim jasni.
Ali kad malo bolje razmislite, tako je nekako i u životu.
Ponekad razumijemo, ponekad ne razumijemo, ali nam je, nakon što zatvorimo Cercasov roman, jasno da su ljudska dobrota i ljudska uvjerenja veoma krhke stvari.

 
 
Antonio Garrido
Pisarica
Tanja Tolić
Srednji vijek nije bez razloga nazivan mračnim dobom novije ljudske povijesti: živjelo se u kućama od blata i ilovače, svaki jači vjetar ili kiša odnijeli bi krov nastambe, jelo se kad se imalo i što se imalo, nerijetko podgrijana kaša od koje su ostali tek skoreni ostaci, kupaonica je bila u polju, a ako je vojnička horda naišla na usamljenu ženu, mogla se na njoj izredati bez ikakvih posljedica.
I nakon toga je, mirne duše, ubiti, na način na koji odbacite tetrapak kad popijete mlijeko.
Pored toga, jedini koliko-toliko obrazovani ljudi u to vrijeme bili su pripadnici klera, što je značilo da je slika svijeta bila prilično tmurna.
Između života u srednjem vijeku i onoga u čistilištu ili paklu, realno, i nije bilo neke razlike, a malo tko se usudio nadati raju.
To su prilike u kojima je Antonio Garrido, nikad prije pisac, ispleo priču svojeg romana “Pisarica”, objavljenog nedavno u nakladi zaprešićke Frakture.
Pisac nikad prije, jer Garrido je prije “La escribe”, španjolskog bestselera, bio profesor na Politehničkom sveučilištu u Valenciji.
Zapravo, još uvijek jest.
Čovjek je, dakle, praktične, tehničke struke, a opet, nakon sedam godina istraživanja, o tematici o kojoj nije imao blagoga pojma, napisao je povijesni roman pred kakvim bi se posramili i mnogo iskusniji (povijesni) pisci.
Priča ide ovako.
U listopadu 1999.
Garrido je prisustvovao kongresu automobilske industrije u njemačkom Wiesbadenu, nedaleko od Frankfurta.
Kao i u prethodnim prilikama, referati su bili dosadni, ali posljednjeg dana naletio je na dr.
Gerharda Müllera, ljubaznog i rastresenog čovjeka koji je, kako je sudbina zgodno zamislila, bio uvjeren da Garrida odnekud poznaje.
Koliko god ga Garrido uvjeravao da ga je zamijenio s nekim drugim, na kraju je ipak završio kao njegov uznik, na večeri u njegovoj kući.
Dok su Garrido i dr.
Müller mutili jaja u kremu, domaćinova supruga bila je zauzeta svojom doktorskom disertacijom.
Frida Müller, bila je, ako se izuzme njezina nesklonost desertu, izvaredna žena.
Njezina doktorska disertacija, strasno je pripovijedala, bavila se intrigama oko krunidbe Karla Velikoga za cara Europe i probudila je u Garridu, tehničkom čovjeku, toliko zanimanja, da je po povratku u Španjolsku smjesta naručio sve knjige kojih se mogao sjetiti.
Od tog trenutka počinje njegovo beskrajno dopisivanje s Fridom, ali i njezinim mentorom Hansom Reückom te Albertom Sackerom, kustosom muzeja u Aachenu, dok je, istodobno, poletno radio na sadržaju “Pisarice”.
Trajalo je to sedam godina, kao što smo rekli.
No, Garrido je oduvijek želio napisati roman.
Tijekom godina pročitao je na desetke pamfleta i brošura; povijesnih i filozofskih traktata; priča i eseja; pustolovnih romana, romana epoha i intriga; svakodnevnih poučnih pripovijesti ili komičnih i beznačajnih priča.
I iz svih se naučio zabavljati.
Piše: “Ali ako bih morao odabrati žanr, bez dvojbe bih izabrao onaj koji me poveo da udišem prodornu vlagu jedne opatije, osušio mi grlo zagušujućom prašinom pustinja Isfahana ili pretrpio sirovost srednjega vijeka na samoj engleskoj ravnici.
Putovati u druge epohe i proživjeti tadašnje likove.
Za mene to je povijesni roman.”
U povijesnom romanu, kaže Garrido, likovi unatoč vremenskoj udaljenosti moraju ispasti jednako uvjerljivi i bliski kao susjed koji svakoga jutra gunđa u liftu ili nesretnik koji prosi milostinju na pločniku.
Stoga je pisanje “Pisarice” bila prava bitka.
No od pravoga pisca se, ionako, ne očekuje ništa manje.
Na umu je čitavo vrijeme imao čitatelje – ne svoje želje, nego njihove.
Rijedak primjerak pomanjkanja spisateljskog ega.
Tesao je Garrido svoj roman godinama; odvagnuo i procijenio svaki odlomak, svako poglavlje, tražeći onu alkemiju koja nastaje kad zaključiš roman.
Sve ovo piše u pogovoru romana; dijelu koji rijetko čitam jer je nakrcan sladunjavim zahvalama nepoznatim ljudima, panegiricima urednicima koji su obavili krvav posao i, često, od bezlične mase, stvorili čitljiv romančić, obitelji koja je trpjela samotnjaštvo spisateljskog “željuša”… Garridov pogovor, u kojem opisuje svoju predanost i strast u slijeđenju životnog sna, napetiji je i životniji od mnogih knjiga koje sam pročitala.
I dolazi kao ekstra poslastica nakon, bez pretjerivanja, fenomenalne priče, kojoj je svoj obol dao i nakladnik predivnom naslovnicom (zaista je lijepo vidjeti kad se knjiga poštuje, a ne tretira, da se poslužim eufemizmom, kao proizvod na traci).
“Pisarica” je mlada Theresa, kći pisara Gorgiasa, koja se u seksističkom srednjem vijeku – a ovdje govorimo o pravom seksizmu, a ne priglupim svađama jesu li i žene ljudi, ili se ipak smije, tu i tamo, napisati “čovjek i žena” u istoj rečenici – uspijeva izboriti za ispit kako bi postala pergamenariusov kalfa.
Naravno, sve će poći po krivom, pa će Theresa, briljantna u tome što radi, morati pobjeći iz sela slijepljenog od blata i od brižne obitelji, i završit će u ledenoj šumi, na milost i nemilost onim banadama s početka ovoga teksta, koje ženu tretiraju kao tetrapak mlijeka.
No, Theresa, da se razumijemo, nije bilo tko.
U toj maloj ženici krije se domišljatost i odvažnost, i put će je odvesti tamo kamo nije niti sanjala – u Fuldi će sresti Alkuina od Yorka, vodećeg onodobnog dvorskog filozofa i učitelja, koji će joj pružiti priliku da postane pisarica, ali je i uplesti u misteriozne događaje i spletke koje odlučuju o sudbini, čega drugog, nego kršćanstva.
“Kritičari se doimaju da grde zabavni roman, ali te uvjeravam da su oni, bez dvojbe, najbolji”, savjetovao je Peter Hirling, već trideset godina vlasnik majušne knjižare u središtu Londona, Antonija Garrida dok je istraživao kako da napiše roman koji će biti dobar i u kojem će se uživati.
Hirling mu je dao pametan savjet i Garrido ga je poslušao – ovo je doista izuzetno zabavan roman, u kojem likovi imaju dušu i dodiruju čitatelja; u kojem ima ritma koji omogućuje lako čitanje, umjesto da se spotičete o rečenice kao o bačeno kamenje; u kojem ima stila, pa nije dosadno čitati kako se pali vatra ili štavi koža da bi se po njoj kasnije moglo pisati.

Ukratko, čista petica!    
 
 
Orhan Pamuk
Muzej nevinosti
Lana Mindoljević
Ljubav ljude čini budalama u očima nepristanih (čitaj nezaljubljenih) promatrača.
Zbog ljubavi radimo stvari kojima se ne ponosimo, a bol zbog nesretne ljubavi pobjeđuje i posramljuje onu fizičku knock-outom u prvoj rundi.
Ali koliko zapravo ta ljubav može trajati i koliko nekome može okupirati život i svaki budan trenutak?

Ako je suditi po Kemalu, glavnom junaku “Muzeja nevinosti” nobelovca Orhana Pamuka, ljubav je vrijedna odbacivanja svega, cijelog jednog divno posloženog i društveno prihvatljivog života.


Sedamdesete su godine prošlog stoljeća, on je iz bogate turske obitelji, školovao se u Americi, zapadnih je svjetonazora, ima lijepu, pametnu zaručnicu Sibel koja se obrazovala na Sorbonni i uklapa se savršeno u njegov imućni svijet, tursko visoko društvo tog vremena.


Još prije službenih zaruka, koje se održavaju pompozno, uz dvije stotine gostiju, švercani inozemni alkohol i novinare društvenih kronika u prozapadnom hotelu Hilton u Istanbulu, on se zaljubljuje u drugu.
U svoju daljnju rođakinju, 18-godišnju Fusun.


Sreće ju u trgovini, ponudi se da će ju podučiti matematiku za prijemni ispit na fakultetu, te se počinje s njom svakodnevno nalaziti u praznom stanu svoje majke.
Ona je, naravno, do veze s njime nevina.


Njezinoj je nevinosti posvećena ova knjiga.

Nakon službenih zaruka sa Sibel, kada Fusun povrijeđena nestaje iz njegova života, on nastavlja patiti.
Cijelu jednu godinu.
Usput potajno tražeći svoju nestalu ljubavnicu.


Naposlijetku ostavlja Sibel, što je dakako u to vrijeme neoprostiva povreda časti jedne žene, pogotovo kad se zna da su, ohrabreni svojim zapadnim iskustvima, prije braka spavali skupa.
 

Njezinoj nevinosti ne posvećuje ni retka.

I kada ipak pronađe Fusun, udanu za drugog muškarca, njegova opsesija se ne smanjuje, nego je iz godine u godinu, iz stranice u stranicu sve dublja, sve luđa, a i sve napornija.

Počinje se družiti s njenom obitelji, sklapa poslove s njenim mužem da bi joj bio blizu, i tako godinama živi dva paralelna, potpuno različita života - jedan u bogatoj četvrti Nišantaš gdje živi s majkom, a drugi u maloj kući u siromašnoj četvrti gdje posjećuje Fusun i njene roditelje.
Ta je njegova opsesija, a on će ju nazivati ljubavlju, sve morbidnija, pa tako krade i skuplja predmete koje je dodirivala, od opušaka njenih cigareta (do kraja njenog života skupi ih više od 4000!) do nakita i ravnala s kojim su vježbali matematičke zadatke.
To ravnalo, i još neke njene stvari, u trenucima očaja stavlja u usta dok misli na nju.


Sve će te sitnice, skupljane godinama, pohraniti u muzej - Muzej nevinosti, koji će svijetu ispričati priču o njegovoj ljubavi.
Ljubavi zbog koje je postao predmet sprdnje u istanbulskim društvenim krugovima, zbog koje je zanemario posao i prijatelje, ljubavi koja je toliko posebna i jaka da cijeli svijet treba saznati za nju.

Ove je knjiga tako ujedno i vodič kroz muzej.
Na pojedinim nam dijelovima Kemal objašnjava zašto je nešto izložio baš tu i kakva ga uspomena veže za neki pojedini predmet.

Cijela je priča na trenutke razvučena, na trenutke pretjerana, a samo će najokorjelijim romanticima (ako i njima) biti simpatično ludilo koje intenzivno traje cijelo desetljeće, ludilo koje Kemalovi prijatelji i obitelj s pravom zovu bolešću, opsesija osobom koja je udana za drugoga.

Ono što tako nesimpatičan lik i tako neuvjerljivu priču ipak čini svjetskom hit knjigom je naravno pisac, koji svojim pitkim stilom i paletom opisa uspijeva zadržati čitatelja, koji uživa u njegovim literarnim vještinama pa na trenutke zanemaruje da mu glavni (anti)junak neopisivo ide na živce.

Oni koji su poludjeli za romanom ”Zovem se crvena” i očekuju napetu priču tog tipa, ”page turner” kako kažu Englezi, neće doći na svoje, jer ovo je posve drukčije djelo.
Djelo zbog kojeg ćete poželjeti već sutra spakirati kofere i odletjeti u Istanbul, čije ulice, duh i ljude Pamuk s posebnom pažnjom i ljubavlju opisuje.
Neki će u njemu naći nesretnu, tužnu ljubavnu priču, drugi će uživati u opisima jednog drugog vremena i drukčije kulture, koja u svojoj suštini zapravo i nije toliko različita od naše.


Sam pisac je u jednom intevjuu izjavio da je to knjiga “o opsjednutosti ljubavlju, a ne samoj ljubavi”.
Moæda zato cijelu knjigu nisam shvaćala zašto Kemal toliko voli Fusun, osim što na više mjesta spominje da je lijepa.
Opisi njegovog duševnog stanja, koji zauzimaju veći dio knjige, nigdje ne veličaju neke njene osobine, stvari koje na njoj ne može zaboraviti, čak ni smiješak ili  neke riječi koje su mu ostale urezane u pamćenje.
On kao da pati zbog patnje same, a ne toliko zbog žene koju voli.


Reći da te se djelo nagrađivnog pisca, nobelovca štoviše, nije previše dojmilo, zasigurno nije popularno.
Ono što Pamuku nitko neće moći osporiti je literarna umješnost i vještina s riječima i nalivperom.
(Doslovno nalivperom, jer je poznato da nobelovac sve svoje rukopise predaje pisane rukom.) A sigurna sam da će mnogima i uvrnuta ljubavna priča i glavni lik sjesti bolje nego meni.


(Muzej nevinosti zaista je otvoren 2010.
u Istanbulu, ali njegov postav ne prati knjigu, niti knjiga opisuje postav muzeja, već kroz razne predmete i fotografije ilustrira život u Istanbulu u vrijeme kada se događa radnja knjige.
Projekt muzeja je potekao od Pamuka, pa je knjiga zapravo poslužila kao odlična reklama za novu istanbulsku  kulturnu instituciju.) 
 
 
Cecelia Ahern
Hvala ti na uspomenama
Ilina Cenov
Već neko vrijeme zamjećujem u izlozima knjižara atraktivno dizajnirane korice knjiga mlade irske spisateljice Cecelije Ahern.
Isto toliko vremena odolijevam njezinim bestselerima, misleći, priznajem pomalo uz predrasude, da ne zadovoljavaju očekivanu razinu dublje književne kvalitete.
Želeći srušiti predrasude, konačno sam popustila i uzela u ruke knjigu “Hvala ti na uspomenama“.
Priča počinje zaista odlično napisanim prologom, u prvom licu, u kojem upoznajemo Joyce, netom nakon nesretnog pada niz stepenice.
Lebdeći između života i smrti, ona shvaća da je upravo izgubila svoje nerođeno dijete te, uslijed toga, želi i sama umrijeti.
Radnja se zatim vraća mjesec dana u prošlost, do Justina Hitchcocka, profesora i arhitekta, razvedenog Amerikanca, koji se, kako bi bio bliže kćeri Bei, preselio u London.
Pukim slučajem, gotovo nesporazumom, on pristaje donirati krv te, dijelom ponosan, a dijelom i tužan, zaključuje kako je donirana krv “prva stvar koja je došla izravno iz njegova srca u vrlo mnogo vremena.“
Radnja se opet seli u sadašnjost, do Joyce, koja leži u bolnici, nakon spontanog pobačaja.
Osim nesretnog događaja, zbog kojeg je i tužna i bijesna, nalazi se i na bitnoj životnoj prekretnici.
Naime, odlučila je okončati svoj desetogodišnji brak i, uz to, donosi odluku da se useli svome 75-godišnjem, pomalo podjetinjelom ocu.
Usred sveopće životne zbrke u kojoj se našla, spoznaje neobičnu činjenicu.
Uviđa da posjeduje znanja o arhitekturi i umjetnosti, za koja je sigurna da ih nikada nije učila.
Iz njezinih usta izlaze nevjerojatni podaci, a da ni sama ne zna odakle joj.
Ona odjednom govori talijanski, latinski, mijenja prehrambene navike, posjeduje živa sjećanja na plavokosu djevojčicu, na Pariz, u kojemu nikada nije bila...
Pri povratku iz bolnice impulzivno svraća u frizerski salon, kako bi, odrezavši kosu, odrezala i prošlost, te krenula dalje.
U salonu susreće Jasona Hitchcocka.
Događa se čudan trenutak u kojem oboje osjećaju da se znaju, a istovremeno su svjesni da je ovo prvi puta da se vide.
Slikovito, događa se “klik“.
Cecelia Ahern je vrlo uvjerljivo i životno opisala Joyce i njezine trenutne životne traume.
Gubitak djeteta je, za nju, istovremeno bolan i težak, a s druge strane je užasno ljuta, puna bijesa prema svemu i svima.
U jednom trenutku, mogla bi plakati i nikada ne prestati, u drugom bi mogla vrištati od bijesa.
Dobro je opisan i krah njenog braka s Connorom, inženjerom koji je neprekidno na putu.
On nije loš čovjek, niti je njihov brak ekscesan.
Jednostavno, Connor nije dovoljno energičan, gotovo da nije dovoljno zainteresiran za život.
Sve je prividno u redu, a zapravo ništa nije.
U njihovom braku nestalo je onoga najvažnijeg - ljubavi.
“Udajom za ugodnog čovjeka dobijete ugodan brak, ali nikada ništa više.
A ugodno je u redu kad stoji uz bok s drugim stvarima, ali ne ako je samo.“
Njezin život s podjetinjelim ocem udovcem je oslikan izuzetno simpatično i duhovito.
Naime, otac je nevjerojatno brižan i pažljiv prema Joyce, ali njegovi komentari i životne navike van pameti i normalnog svijeta jednostavno mame osmijeh na lice.
On živi život tipičnog umirovljenika, druži se s prijateljima, čiji se broj iz mjeseca u mjesec rapidno smanjuje uslijed neumitne starosti.
On dane provodi gledajući bezbrojne kriminalističke serije, raznorazne emisije, opsesivno vrtlari...
Njegovo posvemašnje oduševljenje trećerazrednim TV voditeljem je zaista vrlo simpatično.
Ali, ponekad njegovi komentari, bolno točni i iznimno lucidni, tjeraju Joyce da se zamisli nad tijekom svoga života i odlukama koje donosi.

Jason je razveden, osamljen, na neki način izgubljen u svom novom životu u Londonu.
Ima 18-godišnju kćer Beu, za koju ne može nikako prihvatiti da ona prestaje biti dijete, a postaje odrasla žena.
Još uvijek nije do kraja riješio odnose s bivšom ženom, a u cijeloj priči pojavio se i njezin novi životni partner, Jasonova vječita inspiracija za izrazito duhovito izrugivanje.
Jasonov brat Al i njegova žena Doris, koja neodoljivo podsjeća na legendarnu Peggy Bundy, već su nekoliko tjedana predugo Jasonu u posjetu, dajući njegovom životu posebnu atmosferu.
Nakon nekoliko zanimljivih slučajnih susreta s Joyce, postaje gotovo opsjednut njome, ne izlazi mu iz misli.
Pritom mu Al, a pogotovo Doris, “pomažu“ s nevjerojatnim scenarijima, koji bi mogli otkriti tko je ta žena.
Cecelia Ahern nam je servirala zanimljivu priču, koja počiva na pretpostavci da je Joyce, primivši transfuzijom Jasonovu krv, stekla njegova znanja, interese i sjećanja.
Tu je magiju ubacila u jedan uskovitlani i pretrpani, užurbani i urbani svijet, kojem je na taj način dala neku novu dimenziju.
Usred te magije našlo se dvoje ljudi.
On nema pojma da se događa nešto čudno, osim što je nekoliko puta slučajno sreo lijepu ženu, a ona je zatečena događajima i informacijama u svojoj glavi i shvaća da joj se događa nešto čudno i istovremeno zanimljivo.
Ahern je spisateljica, koja točno zna kada upotrijebiti vrlo istančan humor, a kada nam izmamiti suze, te ubaciti malo magije u čitavu priču.
Njezina knjiga je izrazito čitka, a da pritom nije plitka, dosadna ili banalna.
Ona piše “deklarirano light“ literaturu, dakle ni ona sama, kao ni kritika ni čitalačka publika ne smatraju da je to književno remek-djelo.
A i ne mora nužno biti.
To je idealna literatura za opuštanje i zabavu, možda na nekoj plaži ili kad god poželite odmoriti misli od životnih nedaća, kredita, dječjih loših ocjena ili bilo čega drugoga što vas brine.
Međutim, postoji i jedan “ali“, zbog kojeg moja ocjena nije viša.
Naime, prva polovica knjige je zaista zanimljiva, a radnja razigrana.
Ali u drugoj polovici knjige radnja je nekako razvodnjena.
Joyce i Jason se konstantno pokušavaju sastati, ali susreti im se neprekidno izjalovljuju, uglavnom zbog potpuno banalnih razloga.
To se događa toliko često, da sam nekoliko puta imala osjećaj da je Ahern pisala bilo što, samo kako bi već jednom stigla do te tristote stranice, pa da može u miru napisati kraj.
Imala sam osjećaj da je drugi dio knjige svojevrsna reciklaža prvog dijela.
Dakle, to mi je bilo pomalo razočaravajuće, ali moram priznati da mi ipak nije pokvarilo doživljaj knjige u cjelini.
A kraj!? Ni u kom slučaju nećete biti razočarani i sigurna sam da će vam izmamiti osmijeh na lice!
 
 
Camilla Läckberg
Ledena princeza
Tanja Tolić
Prošlu noć provela sam zalijepljena za laptop.
Do tri sata ujutro - jedva gledajući, ali ne odustajući - buljila sam u ekran, u engleske titlove, i odgledala u komadu sedam epizoda danske serije koja se u engleskom prijevodu zove The Killing (nakon što sam prethodnu noć odgledala četiri bez prekida).
Originalnog naziva “Forbrydelsen”, serija prati istragu o ubojstvu 19-godišnje djevojke.
I tako punih 20 epizoda.
Da, o jednom ubojstvu.
“Forbrydelsen” je klasični slow-starter: prvu epizodu jedva ćete odgledati koliko se sporo razvija radnja i upoznaju likovi, a onda negdje, deset minuta prije kraja, bit ćete potpuno i bespomoćno navučeni.
Zašto? “Kad je ovaj žanr dobro odrađen, publiku možete držati u napetosti čitavo vrijeme, i istodobno pričati o nekim vrlo mračnim aspektima ljudske psihe”, objašnjava glavna glumica, Sofie Gråbøl, koja glumi inspektoricu Lund.
U seriji, sve se zapravo vrti oko toga kako kolege inspektori međusobno surađuju i komuniciraju, kako se obitelj nosi sa smrću kćerke, kako nasilje utječe na običan, svakodnevni život kakav živi svatko od nas.
Vidjet ćete majku koja ne može disati od tuge, oca koji je razapet između želje za osvetom i bolnog nastojanja da ostane priseban, vidjet ćete dvojicu dječaka, braću ubijene, kako roditeljima postavljaju pitanje zašto im je sestra mrtva, i roditelje dok im zapinje knedla u grlu jer ne znaju odgovor.
Ukratko, riječ je o dragulju: serija je kompleksna, dramatična, hvata vas i ne ispušta do kraja.

U kriminalističkim serijama, objašnjava britanskom Guardianu predavač švedske literature Jakob Stougaard-Nielsen, nešto se takvo rijetko vidi.
U švedskim krimićima, zapravo u cijeloj paleti skandinavskih krimića – dakle, osim u švedskom, i u danskom, finskom, islandskom i norveškom krimi-romanu – takvo pisanje nepisano je pravilo.
Stieg Larsson potrošio je prvih stotinu stranica romana “Muškarci koji mrze žene” samo da bi postavio pozornicu za dramu koja će se, uistinu, početi odigravati još stotinu i nešto stranica kasnije.
Mnoge će čitatelje to izludjeti, osobito one kojima je intrakranijalno već uštrcan američki recept za umorstva.
S druge strane Atlantika zločin se najčešće promatra izvana, zbog čega vjerojatno i vaša djeca već znaju kako se izolira DNK, što rijetki insekti mogu reći o mjestu ubojstva i kako se može ustanoviti vrijeme smrti ako je leš pronađen u vodi.
U skandinavskom krimiću zločin se gotovo uvijek promatra iznutra.
Umorstvo je internalizirano, subjektivizirano i nerijetko govori više o dehumaniziranom društvu, a manje o psihopatologiji ubojice.
U prosječnom američkom krimiću psihopat i sociopat prikazani su poput kakvog celebrityja.
U skandinavskom krimiću ove rubne ličnosti prikazane su onakvima kakve uistinu jesu: kao ljudi među nama koji vam na zastrašujuć način mogu uništiti život i zbog čega vam niz kralježnicu klizi ljepljivi osjećaj jeze, jer je sve, naoko, i dalje normalno.
Zašto ovaj podulji uvod? Zato što je Camilla Läckberg, koju je zagrebačka nakladnička kuća V.B.Z., u izvanrednom prijevodu Danila Brozovića sa švedskog, upravo predstavila hrvatskoj publici njezinim prvim romanom “Ledena princeza”, upravo takav pisac.
U Fjällbacki, inače stvarnom rodnom mjestu spisateljice, u ljetnikovcu, u kadi punoj sad već smrznute vode, pronađeno je nakon tjedana dana tijelo Alex Wijkner.
Lokalna policija, čije se dotadašnje iskustvo svodilo na ispisivanje prometnih kazni, odvođenja pijanaca kući i, da ih ima, vjerojatno i krađe kokoši, ispočetka vjeruje kako je riječ o samoubojstvu, no nalaz forenzičara pokazuje da si Alex nikako nije mogla sama prerezati žile na rukama jer je bila duboko drogirana kad joj je tijelo položeno u ledenu kadu.
U Fjällbacki se u tom trenutku nalazi i Erica Falck, Alexina prijateljica iz djetinjstva, koja će se igrom slučaja uplesti u istragu i zajedno s policajcem Patrikom Hedströmom početi tragati za ubojicom.
Sve je u tom romanu, kao i u danskoj seriji s početka, ledeno, pusto i sumorno.
I svi u toj Fjällbacki, na kraju svijeta, nešto taje, skrivaju i guraju pod tepih.
I tako desetljećima.
U Läckberginom prvijencu, naoko stereotipno, gotovo su sve žene plavokose, visoke i savršene.
Gotovo svi muškarci su  pribrani i radišni.
Najveći ekscentrik u mjestu je umirovljena slastičarka i udovica koja skuplja tomtee, švedsku verziju vrtnih patuljaka, zapravo bića iz skandinavskog folkora, a kojih ima 1442 u svojoj kući.
(Inače, briljantno duhovita epizoda u romanu!)
Kad se razmaknu te dugonoge, zgodne Šveđanke, i ti miroljubivi muškarci ribari, na površinu će isplivati dugo čuvana, šokantna tajna.
Ako ste pasionirani čitatelj bilo kakvih krimića ili poklonik gledanja umjesto čitanja, ta tajna vam, ruku na srce, i neće biti baš toliko šokantna.
Jedino je u tom dijelu Camilla Läckberg zaplivala u opća, već viđena mjesta krimi-literature, a s obzirom da priču gradi u duhu rasnog romana noir, u izvanrednoj stilističkoj maniri svojih švedskih prethodnika, neizbježno je da iskusniji čitatelj krimića ostane mrvicu razočaran.
Realno, čitatelji krimića su prava bagra i sa sve većom količinom pročitanih detektivskih romana apetiti im eksponencijalno rastu – nikad im dosta krvi, kostura iz ormara i perverzija.
No, prema Camilli Läckberg, koja ima svega 36 godina, treba biti milostiv, i to ne samo zato što je šesti najčitaniji autor u Europi, odmah iza Stiega Larssona, vampirske kraljice Stephenie Meyer i majstora urota Dana Browna.
“Ledena princeza” njezin je prvi roman, napisan u gotovo holivudskim okolnostima.
Camilla Läckberg bila je, naime, sve do 2002.
godine obična i nesretna ekonomistica koja je maštala o pisanju krimića još od djetinjstva, a nije se usudila napisati niti retka sve dok joj mama, brat i prvi suprug nisu uplatili tečaj pisanja detektivskih romana.
Upravo je tamo, na radionici, dovršila svoj prvi roman, ovaj, koji će postati bestseler.
Uslijedio je cijeli niz – dosad je napisala ukupno osam romana (i jednu kuharicu!), a u sedam su glavni likovi zgodna spisateljica Erica Falck i duhoviti policajac Patrik Hedström.
U međuvremenu, Camilla je uspjela roditi dvoje djece, rastati se, roditi treće dijete, ponovno se udati i postati jedan od najboljih izvoznih proizvoda svoje zemlje, a mirna se Fjällbacka i više nego uspješno pretvorila u švedski Midsomer (koji će uskoro zaživjeti i u obliku TV serije koja se prigodno zove Fjällbacka Murders).
Usporedba nije slučajna jer kao i u britanskoj seriji, gdje glavni junak inspektor Tom Barnaby - pored toga što lovi bešćutne ubojice – zapravo živi sretan, obiteljski život, i u Läckberginim krimićima glavni junaci su zapravo dobro prošli.
Za razliku od tipičnog skandinavskog krimića, u ovome detektivi nisu izmučeni alkoholom i melankolijom, uzrokovanom kroničnim manjkom dnevnog svjetla, nego im je autorica namijenila sretnu (ljubavnu) sudbinu – uravnoteženi su, optimistični i redovito se seksaju.
Bez brige, usprkos tome što su “zdravi”, uživat ćete jer ima dovoljno napetosti.

 
 
Semezdin Mehmedinović
Ruski kompjuter
Ilina Cenov
Prvo što bi trebali znati kad primite u ruke ovu knjigu jest koliko ste zapravo sretni, jer umalo da nije bila zauvijek izgubljena.
Naime, pjesnik Semezdin Mehmedinović ovaj zapis je sredinom devedesetih godina pohranio na floppy  disketu, a kako su se računala, koja su mogla čitati s te diskete uskoro prestala upotrebljavati, zapis je bio nedostupan desetak godina.
Sasvim slučajno se pojavila mogućnost presnimavanja teksta sa stare diskete, a time i naša sreća da, u konačnici, čitamo ovo iznimno djelo.
Riječ je o “nenamjernom dnevniku selidbe” Mehmedinovića i njegove obitelji iz Sarajeva, preko Praga, Zagreba, Phoenixa, New Yorka, do Washingtona D.C.
gdje se najzad zaustavio.
Ovaj “dnevnik” nastajao je od kolovoza 1995.
godine do kolovoza 1996.
godine.
“Ruski kompjuter” opisuje vrijeme pred sam kraj rata u Sarajevu i ono što se događalo u gradu, čiju je čitavu opsadu Mehmedinovć proživio, arheološkim rječnikom, in situ, dakle u samom srcu nesretnih događaja.
Sasvim usputno, onako više za sebe, spominje razrušenost grada, smrt, glad, prijetelje koji žive u različitim (ne)uvjetima, a tako i umiru.
Pisac, po završetku rata, odlučuje otići, odlazak je za njega, prije svega “potraga za novim mjestom, koje ću prepoznati kao svoje”.
S obzirom na gotovo tri godine opsade, na grad, kojem je rušenje zauvijek promijenilo opis, na činjenicu da je u telefonskom imeniku “više imena mrtvih od imena živih ljudi”, sasvim je razumljiva njegova želja za odlaskom.
Mehmedinovićeva odiseja započinje Pragom, za kojeg kaže: “Malo je reći da je lijep.
S velikim zadovoljstvom ga zagledam i istražujem, toliko da mi smeta društvo ljudi”.
Put ga dalje vodi u Zagreb, “ohol grad.
Ima veliku rijeku, ali se prema njoj odnosi kao da ona ne postoji.
Pušta je da teče na periferiji, neprisutna, nezainteresiran za njezinu vodu”.
Amerika, koja se zacijelo za vrijeme krvave opsade činila nedostižnom, prestaje to biti, jednom kad konačno dospijeva u nju.
Dolazak u Phoenix je, kako Mehmedinović povjerava, prelazak u “drugi, različit i (hoću da vjerujem) bolji” svijet.
Najzad se, okrznuvši New York, zaustavlja u Washingtonu DC.
“Preseliti se iz Phoenixa u D.C., to znači biti za tri sata bliže Sarajevu.
To bi bio prvi korak u povratku kući.”
Kroz potragu za novim mjestom, u kojem bi nastavio koliko toliko normalan život, Mehmedinović vrlo zorno dočarava i činjenicu da je on sam, kao i njegov grad, ratom nepovratno izmijenjen.
On je svjestan svoje promjene, kako slikovito kaže “rat je umanjio moja životna znanja.
Onaj ja iz osamdesetih mogao bi biti učitelj meni današnjem”.
Pisac otkriva svoju izgubljenost, svjestan da bi trebao ponovno svladati umijeće življenja.
Gradovi u koje dolazi, a svakim gradom je sve dalje i dalje od Sarajeva, za njega čine nov, nepoznat, strani svijet, a on je, kako sam kaže “u svakom stranom svijetu prekobrojan”.
Pisac sebi postavlja brojna pitanja, pitanja koja čine bit čovjekovog života, pokušava pronaći odgovore na njih.
I upravo tako nastaje ova knjiga.
U jednom turbulentnom životnom periodu, kroz nastojanje pisca da ponovno pronađe i spozna samoga sebe.
Nakon svih tih putovanja, nakon svih poteškoća, jedna od posljednjih rečenica u knjizi je upravo bolno tragična: “Moj problem nije to što sam otišao, već što teško podnosim svijet u koji sam došao.
A to je zbog toga što zazirem od njega, a zazirem zato što se u njemu ne osjećam dovoljno živim”.
Ne poznajem osobno pisca, samim time mu ne želim stavljati riječi u usta, ali jednostavno ne mogu, a da ne prepoznam svu tugu i razočaranost datim trenutkom u njegovu životu.
Mogu se samo nadati da takvi trenuci ne traju vječno...
Mehmedinović je napisao fragmentarnu, intimnu, nadasve osobnu knjigu.
To je djelo, brojem stranica neveliko, ali brojem emocija veliko poput enciklopedije.
S obzirom na dnevnički karakter i na činjenicu da to nije pisao s namjerom objavljivanja, ona je toliko intimna i iskrena da to ponekad zaboli.
Pisac svoj unutarnji svijet oštro i vrlo precizno secira, on je jasno i otvoreno iznio svoje strahove, nadanja, izgubljenost u svijetu, koji mu je posve stran.
Njemu je svuda isto, jer svud sa sobom nosi poslijeratnu bol.
Podastire nam duboku i bolnu potragu za životnim rješenjima, za boljim sutra, za izgubljenom ljepotom življenja.
Duboko osobna, ova priča istovremeno nadilazi specifičnosti mjesta, ljudi i vremena o kojima govori, te odašilje univerzalnu poruku.
U Mehmedinovićevoj se priči zasigurno mogu prepoznati, na žalost, (preko)brojni neznani nam ljudi, koji dijele slična nadanja, strahove, sličnu potragu za boljim i sretnijim životom.
Jer ovdje je riječ o poslijeratnoj generaciji, a ona uvijek ima stanovite sličnosti, kako ovdje kod nas na brdovitom Balkanu, tako i drugdje, u drugim prostorima i vremenima povijesti.
Ova knjiga nije rezultat fikcije, već nečega što je pisac duboko i bolno proživio, te je tu emociju vrlo uspješno prenio i na nas, od kojih mnoge rat, srećom, nije dotakao.
Iako se u pozadini priče jasno nazire rat, ovo nije knjiga o ratu, već o njegovim ružnim, bolnim i neizbježnim posljedicama.
Mehmedinović je pjesnik, tako da su njegove rečenice poetične i dirljive, ali ponekad, s razlogom, brutalne i okrutne.
Ovo je zapravo, jedna od onih knjiga koje valja imati na svojoj polici i kojoj se uvijek iznova možete vraćati.
Nju ćete prelistavati svako toliko, čak ćete i učiniti taj neoprostiv grijeh pa podcrtati poneke dijelove i rečenice.
Moj je primjerak bio iz knjižnice pa sam se teškom mukom suzdržavala da ne posegnem za olovkom...
Zazirem od ratne tematike, vjerojatno zato što sam gorljivi pacifist.
Ali sam upravo očarana književnošću koja govori o posljedicama rata, još tamo od Hemingwaya i njegove izgubljene poslijeratne generacije, koju je tako uspješno opisivao u svojim romanima.
Zato me očarao i “Ruski kompjuter”.
On je podsjetnik svima nama, a posebno onima koji imaju moć donositi globalno bitne odluke, zašto nikada, ali baš nikada ne bismo smjeli nasjesti toj prevari careva, diktatora i moćnika, zvanoj rat.
Rat će, prije ili kasnije, proći, pucnjevi će utihnuti, zgrade će se ponovno izgraditi, polja razminirati, ali posljedice, koje je rat stvorio u ljudskoj duši nemaju lijeka i poput kofera ih nosite sa sobom gdje god pošli.

 
 
Michael Ondaatje
Engleski pacijent
Ilina Cenov
Na kanadskog pisca, rođenog u Šri Lanki, Michaela Ondaajea naišla sam posve slučajno.
U jednom sam od svojih “lovačkih” pohoda knjižnicom slučajno pronašla njegov roman zanimljiva naslova “Divisadero”.
Kako se kasnije otkrilo, iza tog naslova krilo se još više zanimljivih i intrigantnih riječi.
Naime, osim što se “Divisadero” pokazao izvrsnim romanom, ustanovila sam i da je Ondaatje autor romana “Engleski pacijent”, prema kojem je snimljen film za kojeg smo svi čuli (neki ga i gledali).
Snimljen je devedesetih godina prošlog stoljeća i ovjenčan brojnim Oscarima.
Međutim, i knjiga “Engleski pacijent” ovjenčana je prestižnom književnom nagradom Booker, pa je po tko zna koji put moćna hollywoodska mašinerija neopravdano zasjenila predivnu knjigu.
Riječ je o romanu čija je radnja smještena u 1945.
godinu, u period samog kraja Drugog svjetskog rata, u devastiranu Vilu San Girolamo, negdje u okolici Toscane.
Vila, zapravo bivši samostan, tj.
ono što je od nje ostalo, pretvorena je u vojnu bolnicu.
Jedini stanovnici tog privremenog kvazibolničkog zdanja su Hana, dvadesetogodišnja medicinska sestra i njezin “engleski pacijent”, njezina “sveta beznadnost”, opečeni čovjek na samrti, nejasnog identiteta.
Kako se kasnije ustanovi “engleski pacijent” je zapravo mađarski grof Almásy.
Ubrzo se pojavljuje i Caravaggio.
Lopov, možda i špijun.
Čovjek koji je poznavao Hanu dok je još bila djevojčica, te se i on bez pitanja nastanjuje u vili.
U prostranom, zapuštenom vrtu vile svoj šator razapinje i Kirpal Singh, zvan Kip, miner britanske vojske, ali ne Britanac, već Sikh iz Indije.
Tih četvoro ljudi, u početku zapravo samo stranci koji su se igrom sudbine zatekli na istom mjestu, počinju dijeliti život u toj mikro zajednici, polako se zbližuju i jedni drugima otkrivaju krhotine svoga života.
Za Hanu, “engleski pacijent”, odnosno grof Almásy “biće nalik na izgorjelu životinju, ukočenu i crnu” čini trenutni smisao života, njezinu “premiju”.
Ona je duboko skrhana ratom, kojemu je kao medicinska sestra svjedočila, te nije u mogućnosti nastaviti normalan život.
Bez volje da krene igdje dalje, nemajući nikakvu viziju svoje budućnosti.
Grof Almásy je u avionskoj nesreći opečen do neprepoznatljivosti, on je čovjek koji čeka smrt.
Pisac maestralno spaja sadašnjost i prošlost, te nam otkriva Almásyjevu višeslojno tragičnu ljubavnu priču s Katharine Clifton.
Pratimo grofova razlomljena i morfijem začinjena sjećanja na ljubav, koja mu se dogodila krajem 30-ih godina u Egiptu.
Katharine je udana, i to za čovjeka koji je “oboma bio drag sve dok nisu zavoljeli jedno drugo”.
Osim toga, njihova je veza izrazito turbulentna, za njih je jedno “zaljubiti se i raspasti se”.
Neprekidno se tuku, razdire ih ljubomora, gotovo da lude...
Zapravo, njihova ljubav je sve ono što ljubav nikako ne bi smjela biti.
I logično je da je kao takvu čeka tragičan kraj...
Kao opreku Almásyu i Katharine, pratimo i posve nevinu ljubavnu priču Kipa, minera iz vrta, i medicinske sestre Hane.
Kip, kao čovjek opasnog zanimanja, čovjek “koji je preživio svoje strepnje” te s druge strane Hana, posve prazna iznutra, jedno u drugome nalaze utjehu, snagu, pomalo dječju ljubav.
Njihova je ljubav gotovo nestvarna, nesputavajuća i zapravo je posve nejasno sastoji li se i od seksualnog kontakta ili je samo platonska.
“Sve on skuplja kao dio promjenljivog sklada.
Nju gleda u različita doba i mjesta što joj mijenjaju glas ili biće, čak i ljepotu, onako kao što prirodna morska sila ziba ili upravlja sudbinom čamca za spasavanje.”
S obzirom da je radnja romana smještena u ratno i poratno razdoblje, pisac nije mogao, a da ne dotakne temu rata.
Spojio je globalne i lokalne teme, jer opisi rata ne postoje sami za sebe, već su u uskoj vezi s likovima u knjizi i s onime što je ratna tragedija svakome od njih prouzročila.
Dakle, temu rata umješno je i dinamično isprepleo sa životima likova.
Rat je uzrokovao to da su svi oni ljudi u dubokom problemu, jer se nalaze upravo tamo gdje nikako ne bi smjeli biti.
Hana: Kanađanka, koja sa svojih dvadesetak godina najprije usred rata po vojnim bolnicama njeguje umiruće vojnike, a sada samo jednog opečenog grofa.
Ona nikada više neće biti sposobna za normalan život, jer nikada neće zaboraviti kakve je sve strahote vidjela.
Caravaggio: “čovjek koji izmiče”, za kojeg se sumnja da je nacistički špijun, ali kojem su isti ti nacisti odsjekli palčeve na rukama, posve izgubljenog smisla života i posve izgubljen u tom istom životu.
Grof Almásy: nekad hrabri istraživač Sahare, danas čovjek koji čeka smrt, živi od uspomena, a preživljava zahvaljujući morfiju.
Kip: “mlad čovjek s najčudnijim zanatom što ga je ovo stoljeće izmislilo, miner, vojni inženjerac”, izvana djeluje kao čovjek koji je relativno netaknut ratom.
Čini se da je on jedini uspio zadržati neke od svojih rituala i rat ga na prvi pogled nije uspio potpuno izbaciti iz takta i okrenuti mu život naglavce.
Ali, čim povežemo da je on Sihk iz Indije, a da ratuje negdje po bespućima Europe ili Afrike, neprestano riskira svoj život, tako daleko od doma i obitelji, onda je zapravo jasno da je njegova situacija najapsurdnija.
Jer on ratuje na strani V.
Britanije samo zato što je njegova zemlja britanska kolonija, a on je u očima tih istih Britanaca, vrlo vjerojatno primitivni domorodac.
Svi ti likovi, individualno opisani, prikazuju zapravo jednu izgubljenu generaciju, generaciju koju je rat trajno obilježio i izmijenio, ljude koji nikada neće moći nastaviti s normalnim životom...
Ondaatje je rekao u jednom intervjuu da je roman počeo sličicama nalik snu, koje je zatim krenuo spajati u priču.
Rekao je da, prilikom pisanja, uopće nije bio posve siguran što piše i što će pisati.
Ali, s obzirom da je majstor pera, sve te sličice su se spojile u upravo očaravajući roman.
U ovom romanu nemojte očekivati jasnu i kontinuiranu radnju, jer takva vrsta radnje ne postoji.
Naime, Ondaatje piše fragmentarno, miješajući prošlost i sadašnjost, otkriva nam samo dijelove života likova u romanu.
Njegovi likovi nisu tradicionalno okarakterizirani.
Jasno je opisao njihove određene osobine, njihove unutrašnje svjetove, životna pitanja i pokušaje odgovora.
Ali kako su oni točno dospjeli u Villu San Girolamo i što se s njima svima dogodilo na kraju, mi ne saznajemo.
To što mi to ne znamo uopće nije važno, niti nas previše brine.
Pisac je spojio likove, zapravo su se “kontinenti sreli u jednom mjestu na brdu”, ali s obzirom da je to mjesto vrlo neuobičajeno za život, za očekivati je da će se oni u jednom trenutku rastati.
Što se zatim dogodilo? Mašti čitatelja na volju...
Dogodio im se jednostavno rečeno, život.
Život koji, koliko god to bilo teško, ipak ide dalje...
Iako, dakle, nema tradicionalno razgranate radnje, kad sam ga čitala, to mi uopće nije smetalo, jer ovdje nije niti riječ o tradicionalnom romanu.
Ali on nipošto nije kaotičan ili nejasan.
Upravo suprotno, on je pravi užitak za čitanje.


S obzirom da je Ondaajte prvobitno pisao pjesme, ni u prozi od tog svog pjesničkog senzibiliteta nije mogao pobjeći.
“Engleski pacijent” je dirljiv i nježan, prepun toplih i lirski intoniranih rečenica, od kojih ćete brojne poželjeti zabilježiti prilikom čitanja romana.
Ne bih htjela zvučati staromodno, ali knjiga je ipak knjiga.
Ona, za razliku od filma, ipak ostavlja dublji trag u nama.
A i ruku na srce, u kinu ili pred TV ekranom ne možete u svoj blokić ovjekovječiti neke duboke i velike misli, da bi ih jednog dana iz tog istog, možda već požutjelog blokića, mogli čitati svojim unucima.
 
 
Françoise Sagan
Dobar dan, tugo
Ilina Cenov
Kada je daleke 1954.
godine izašao kratki roman “Dobar dan, tugo“, u najkraćem je roku uzburkao književnu javnost.
Naime, osim što je njegova autorica, dotad posve anonimna Françoise Sagan (pravim imenom Quoirez) tada imala svega 19 godina, ovaj roman je podigao prašinu i zbog svoje, za to vrijeme i više nego smione tematike.
Nesmiljeni interes rezultirao je time da je roman postao međunarodni hit, a njegova autorica jedna od eminentnijih figura francuskog kulturnog i javnog života.
Navodno su i Simon i Garfunkel upravo u ovom njezinom romanu pronašli inspiraciju za poznatu pjesmu “The Sounds of Silence“.
Roman je priča o jednom ljetu u životu Cécile, sedamnaestogodšnje djevojke i njezina oca Raymonda, četrdesetogodišnjeg udovca i playboya.
Cécile je bezbrižna djevojka i sve što želi su ležerni praznici u otmjenoj vili na moru, u blizini Cannesa, beskonačno ljenčarenje, izlasci, ljetna romansa.
Njezin otac je u tome u potpunosti podržava, jer se njihove želje za lagodnim i bezbrižnim životom u potpunosti poklapaju.
Osim Cécile i njenog oca, s njima je u vili i Elsa, dvadesetdevetogodišnja trenutna očeva ljubavnica, “polulaka, polumondena djevojka...
ugodna, prilično jednostavna i bez posebnih zahtjeva.“ Cécile zna da veza njezina oca i Else nije ozbiljna i da je pitanje trenutka kad će ju Raymond zamijeniti nekom drugom.
Ali zapravo Cécile niti ne razbija glavu time i posve joj je svejedno.
Njihovu bezbrižnu rutinu i hedonistički način života prekida Anne, četrdesetogodišnja modna dizajnerica, koju je Raymond također pozvao na ljetovanje.
Cécile uviđa da je Anne vrlo interesantna žena, otmjena, staložena, te da joj njezin otac najvjerojatnije neće moći odoljeti.
Usprkos činjenici što se Cécile divi Anne, shvaća i to da će prisutnost Anne nepovratno promijeniti živote i odnos oca i kćeri: “To je mijenjalo naš cijeli život.
Gubili smo slobodu.
Zamislih tada naš život u troje, život naglo uravnotežen Anninom inteligencijom i profinjenošću, život na kojem sam joj zavidjela.“
Cécile je svjesna da joj njezin bezbrižni život s ocem previše znači, da bi tako olako dopustila korjenitu promjenu.
“Da bismo imali unutrašnji mir, mom ocu i meni bio je potreban vanjski nemir.
Anne to nikada ne bi dopustila.“ Mlada djevojka donosi odluku da će manipulirati ljudima oko sebe, kako bi Anne, tu prijetnju njihovom načinu života, eliminirala zauvijek.
Međutim, ta će njena odluka prouzročiti niz nesretnih događaja, kojih Cécile postaje bolno i tragično svjesna.
U isto se vrijeme odigrava i ljubavna priča Cécile i Cyrila, dvadesetpetogodišnjeg studenta.
Oni svoje vrijeme provode u tajnovitim susretima, jedrenju, kupanju...
Ubrzo otkrivaju i čari tjelesne ljubavi: “Gdje sam? Na dnu mora, u dnu vremena, na dnu užitka...“ Tipična ljetna romansa, koja bi se lako mogla podvesti pod stihove poznatog hita Divljih jagoda “Krivo je more“.
Cécile razmišlja: “Imali smo sunce i more, smijeh i ljubav, hoćemo li to ikad više naći kao tog ljeta, s istim sjajem, istom snagom koju su nam davali strah i grižnja savjesti?“
Kao što bi se to očekivalo od opisa ljetne avanture, spisateljica ipak ne upada u zamku jeftinih ljubavnih romana, te nam ovu romansu ni u kom pogledu ne banalizira.
Ona nam pripovijeda iz Cécileine vizure, vrlo duboko i pronicljivo, u skladu s godinama junakinje svoga romana, ali i tadašnjim vlastitim godinama i iskustvom, adekvatnom tom dobu.
Osim, dakle, same priče oko koje je Sagan izgradila roman, ovaj roman je i duboko introspektivan.
Pisan u prvom licu, kroz naratoricu Cécile, donosi nam zaista dojmljive rečenice i životne stavove, iako se s tim životnim stavovima većina nas “normalnih“ ne bi nikada složila.
Cécile je naizgled površna, sklona luksuzu, boemštini i hedonizmu: “Spontanost, lakomislena sebičnost, uvijek su mi predstavljali prirodan luksuz.
Uvijek sam samo živjela.“ Nju zapravo ne zanima ništa, osim vlastite ugode.
Ona je u svakom pogledu usko orijentirana samo na sebe.
Međutim, uplašena iznenadnom mogućnošću promjene svog lagodnog života, ona se suočava s čitavim nizom pitanja o sebi i o svemu onome što ona jest.
To čini vrlo duboko, suptilno, pokušava spoznati sebe, shvaća da je i “savitljiva i tvrdoglava“.
Vrlo tragično shvaća da svaki čin ima svoje posljedice, da se promjena, doduše, događa možda u nekoliko sekundi, ali da traje dugo, ponekad i zauvijek.
Uviđa kako neke krajnje bezazelene radnje mogu izazvati strašne posljedice, i da uzročno-posljedična veza može trajno obilježiti njezin karakter: “Tada nešto u meni izroni što, sklopljenih očiju, dočekujem i nazivam: Dobar dan, tugo.“
Ovaj nam roman izrazito dojmljivo dočarava tu slatku bezbrižnost ljeta: Cécile uživa na francuskoj rivijeri, a toplinu sunca i mora gotovo da možemo osjetiti na vlastitoj koži.
Spisateljica također izuzetno dobro opisuje to vrijeme, život dobrostojeće visoke srednje klase, njihovu boemštinu, neopterećenost bilo kakvim brigama ili problemima.
Cécile i njezin otac jednostavno uživaju u svemu što im život pruža, u raskošnim zabavama i površnim, ali njima zanimljivim ljudima.

Kao da možemo osjetiti taj dašak glamura pedesetih godina na canneskoj rivijeri.
Kockarnice, večernje haljine, brzi auti...
Međutim, Sagan jasno sugerira kako takav način života nije izvediv na duže vrijeme.
Površnost i egocentrizam jednostavno imaju svoj vijek trajanja.
Sve njih dočeka ono nešto neminovno na kraju - tuga...
Sama tematika kojom se bavi roman “Dobar dan, tugo“, a to su ljubav, osveta i međuljudski odnosi, mogla je ispasti vrlo banalna i predvidiva.
Međutim, Sagan je napisala zaista poseban i drugačiji roman.
Štoviše, roman je po mnogočemu, te daleke 1954.
godine, bio itekako ispred svog vremena.
Spisateljica je u njemu, poput kakvog genijalnog proroka, nenametljivo navijestila nadolazeću seksualnu revoluciju, ali i kasnija obilježja vlastita života, obilježenog razvodima, lezbijskim vezama, brzim automobilima, kokainskim i financijskim aferama.
S obzirom na ljeto, koje nam je pred vratima, i na činjenicu da je to ipak vrijeme odmora, svi mi poželimo čitati nešto lakšu, nepretencioznu literaturu.
Ovaj roman će biti upravo savršen izbor za nadolazeće ljeto.
Kratak, lagan za čitanje, to je jedan od onih romana, koje možemo čitati neopterećeni, uživajući u radnji.
Ukoliko poželimo malko angažirati sive stanice, ovdje ćemo pronaći sasvim dovoljno materijala.
Ovo je interesantan roman, nipošto plitak ili neuvjerljiv i usprkos svojoj “starosti“ i dan danas aktualan.
Sagan je ovim romanom pokazala svoj neprikosnoveni talent već u ranoj mladosti, a svima onima koji danas pišu nešto “lakšu“ literaturu postavila je letvicu vrlo visoko.
Ona je pokazala da, iako ćemo njezin roman, uvjetno rečeno, pospremiti u ladicu “laganog“ štiva, on je ipak miljama daleko od plitke, srcedrapajuće i predvidive literature, na koju se danas gotovo spotičemo.
 
 
Danilo Dučak
Mala pivska kuharica
Ilina Cenov
“Nemojte se držati recepata kao pijan plota!“, rečenica je koja mi je privukla pažnju čim sam otvorila ovu kuharicu.
Ta rečenica zazvučala mi je kao svojevrsni šamar svim kuharicama, koje sam u životu držala u rukama.
Naravno, bila je i sasvim dostatna za zaključak da s autorima ove kuharice dijelim sličan senzibilitet vezan uz hranu i sve ono oko nje.
Umjetnost kuhanja je puno više od pukog procesa pretvaranja donedavno trčećeg piceka u slasnu juhu/paprikaš/toplo-hladnu salatu i sva druga jela koja vam mogu pasti na pamet.
Ta umjetnost počinje nabavkom namirnica na tržnici, uz obavezni ugodni razgovor sa simpatičnim kumicama.
Nastavlja se turnejom po trgovinama različite vrste, kako bismo kupili ono što se na tržnici ne prodaje.
U raju vlastite kuhinje kupljene se namirnice pretvaraju u fina jela, serviraju se i jedu u većem ili manjem, ali svakako dobrom društvu.
Prema tome, kuhanje ne mora biti nužno dosadno.
Ono može biti i inspirativan i maštovit proces, bez strogoće i zadanih šablona.
“Mala pivska kuharica“ nije obična kuharica, nije samo jedna u nizu kuharica, koje su se pojavile u posljednjih nekoliko godina.
Ona je, iako možda mala, posve netipična i vrlo značajna za neku drugačiju i opušteniju kulinarsku scenu.
Kroz iznimno zanimljive, dinamične i nadasve duhovite eseje glazbenika i gastro stručnjaka Željka Šatoviće Gule, ruše se predrasude o pivu kao piću kojeg konzumiraju samo muškarci u musavim, bijelim potkošuljama i brkate žene.
Gula svojim esejima educira čitatelja o povijesti piva, vrstama, temperaturi vrenja i same konzumacije piva, a to čini stručno, a istodobno i opušteno i nepretenciozno.
Piše o redovnicima cistercitima trapistima koji ne proizvode samo sir, već i dvadesetak vrsta različitih piva.
Oznaku trapističko pivo nosi svega sedam piva, a ta oznaka garantira da se pivovara nalazi u samostanu, da ju kontroliraju redovnici i da velik dio zarade odlazi u humanitarne svrhe.
Gula ruši i duboko ukorijenjenu predrasudu o ženama i pivu.
Naime, kroz povijest se nailazi na mnoge žene koje su se bavile proizvodnjom piva, jer se proizvodnja piva nekada shvaćala kao i kuhanje, zapravo kao ženski posao.
Zatim, Gula nabacuje dvije-tri pametne o Belgiji, kao zemlji izuzetne važnosti za pivo, o pšeničnom pivu, pivu kao afrodizijaku, mamurluku, pa čak i o Homeru Simpsonu...
Posebno interesantan je esej “Posljednji pivski gulaš u Miholjcu“.
Smješten u lipanj 1914.
godine, opisuje dolazak austrougarskog prestolonasljednika nadvojvode Ferdinanda i njegove supruge Sofije u Donji Miholjac, u dvorac grofa Mailatha.
Unatoč lovostaju, za budućeg se cara lov ipak organizirao.
Nakon vrlo uspješnog lova, uslijedila je ništa manje uspješna večera, spravljena mahom od ulovljene divljači, dobro zalivene pivom, kako u loncu, tako i u kriglama! Idući dan je nadvojvoda Ferdinand nastavio svoj put prema Sarajevu i završio prilično nesretno.
Tko zna, da je popio još koje pivo, možda ne bi otputovao dalje i možda bi povijest dvadesetog stoljeća, zahvaljujući pivu, bila bitno drugačija!
Uglavnom, Gula svojim edukativnim i duhovitim esejima vraća ne samo izgubljeni sjaj pivu kao napitku, već i kao aktivnom sastojku brojnih interesantnih kako slanih, tako i slatkih jela.
Na taj način, uz već dobro nam poznato vino, on ponovno uvodi u kulinarstvo već pomalo zaboravljeno pivo kao neizostavan kulinarski sastojak.
U sveopćoj poplavi kuharica, u čijim receptima ćete sastojke pronaći pomoću višejezičnog rječnika, ova kuharica je pravo iznenađenje i osvježenje.
Recepti koji se nalaze u njoj uglavnom su jednostavni, puni poznatih i dostupnih sastojaka, koji odgovaraju našem podneblju.
Ukoliko slučajno i ne poznajete koju od navedenih namirnica, na kraju kuharice imate zgodan mali riječnik.
Osim gulaša, za koji znamo da ga moramo malko duže kuhati, ostala jela se pripravljaju prilično brzo, što je više nego važno u današnjem posvemašnjem nedostatku vremena za bilo što, pa tako i za kuhanje.
U ovoj kuharici nema kompliciranja, na koje sam često nailazila u drugim kuharicama.
Na primjer: daj prvo mariniraj 2-3 dana, pa kuhaj 6-7 sati, pa spohaj, pa zapeci u rolu, pa onda još baci na roštilj pa onda...
Dakle, autori nam predlažu jela u kojima je, uslijed relativno kratkog vremena pripremanja, očuvana nutritivna vrijedost hrane, a svježe i kvalitetne namirnice ne svode se na nutritivnu vrijedost šperploče stare dvadesetak godina!
Osim humora i personaliziranog obraćanja čitatelju, ova netipična kuharica je posebna i po tome što nema niti jedne fotografije, kako samih namirnica, tako i gotovoga jela.
Naime, kuharicu krase vrlo maštovite, duhovite i originalne ilustracije akademskog slikara Danila Dučaka, koje čitavoj priči daju poseban šarm.
A što se tiče fotografija, ionako, kad konačno skuhamo to jelo, ono baš nikada ni izbliza nije nalik jelu na fotografiji iz kuharice.
“Mala pivska kuharica” posve je različita od većine kuharica po kojima sam ikad pripremala neko jelo.
Ona je jednostavna, čitka, puna korisnih i interesantnih podataka o pivu, za koje se bezrazložno misli da je nekakav jeftini prostački napitak.
Iako osobno pijem sve osim piva (za zlobnike napominjem u MALIM količinama!), uživala sam u jelima, koje sam  pripremila prema receptima iz ove kuharice, jelima obilato zalivenim pivom, koje stvarno daje neki poseban okus hrani...
Autori ove kuharice, kako bi to rekao moj dobar prijatelj, kuhaju s “vitaminom LJ“, dakle s puno ljubavi.
“Mala pivska kuharica“ namijenjena je upravo takvim ljubiteljima kulinarstva, onima koji beskrajno uživaju u kuhanju i konzumaciji jela i pića, i kojima je kuhanje dio kulture života.


Na kraju mogu samo poručiti: Pivo u jednu ruku, kuhaču u drugu i ajmo u kuhinju!  
 
 
Simon Sebag Montefiore
Sašenjka
Ilina Cenov
Prilikom istraživanja u povijesnom arhivu za jednu od svojih knjiga povjesničar i književnik Simon Sebag Montefiore naišao je na crno-bijelu fotografiju mlade Ruskinje, slikanu prilikom njezinoga uhićenja 1937.
godine.
Izraz lica anonimne ljepotice na fotografiji dao mu je naslutiti strašnu istinu da je ona, u tom trenutku, itekako dobro znala da je to posljednja fotografija u njezinom životu.
Upravo je ta mlada žena Montefioreu bila inspiracija za osebujan i opsežan povijesni roman “Sašenjka”.
Roman je podijeljen u tri dijela, a svaki od njih opisuje vremenski različite, ali podjednako intrigantne periode burne ruske povijesti 20.
stoljeća.
Radnja prvog dijela romana smještena je u Sankt Petersburg, krajem 1916.
godine i početkom 1917., dakle netom prije i za vrijeme Februarske revolucije, tj.
pada Carstva.
Središnji lik romana je Aleksandra Samuilovna Zeitlin, od milja Sašenjka, 16-godišnja kćer prebogatog židovskog industrijalca, baruna Samuila Zeitlina i njegove, alkoholu, opijumu i cigaretama odane supruge Arijadne.
Uslijed otuđenog odnosa s ocem i gotovo nikakvog odnosa s ekscesnom majkom, Sašenjka pada pod ideološki utjecaj majčina brata, boljševika Mendela.
Ujak Mendel Sašenjku upoznaje s marksizmom, komuniznom, Partijom, neumitnom potrebom za društvenom revolucijom, koja bi radnicima vratila njihova prava, a seljacima zemlju.
Ona, u svojim buntovničkim godinama, upija njegovo učenje, očarana i posve oduševljena novim i njoj, do tada, nepoznatim idejama socijalne pravde i jednakosti.
Riskirajući ne samo udobnost i raskoš u kojoj živi, već i goli život, Sašenjka postaje izrazito aktivna i bitna figura u nadolazećoj Februarskoj revoluciji i rušenju carističkog režima.
Drugi dio romana smješten je u Moskvu, u svibanj 1939.
godine, u vrijeme zatišja pred buru.
Naime, upravo je završila vrlo opsežna i bespoštedna Staljinova čistka, a Drugi svjetski rat je na pragu.
Sašenjka, sada na pragu četrdesetih, urednica je ženskog časopisa, supruga visokopozicioniranog člana tajne policije, te majka petogodišnje djevojčice Snješke i trogodišnjeg dječaka Karla.
Treći dio romana odvija se u Moskvi, početkom devedesetih godina prošlog stoljeća, gdje mlada povjesničarka Katinka pokušava povezati pokidane konce jedne obitelji.
Dakle, tek se u posljednjem, vrlo dinamičnom dijelu romana otkriva tajna tragična sudbina članova obitelji, za koje se činilo da su netragom nestali.
Montefiore je opisao Rusiju kroz različita razdoblja zaista vrlo stručno, otkrivajući nam da je itekako informirani povjesničar, te nam je autentično i živo prikazao neke detalje iz života određenog doba, stvarajući nam slike, ispunjene odjećom, namještajem, hranom, i svim drugim elementima koje to doba nosi.
Najprije opisuje carsku Rusiju, gdje se usred Prvog svjetskog rata i milijunskih stradanja i gladovanja Rusa, odvijaju nevjerojatno dekadentne, raskošne i razvratne zabave.
Izvrsno opisuje početak Februarske revolucije i rušenje Carstva, koje je ionako već bilo mrtvo, samo što to još nije znalo...
Staljinistička je Rusija s kraja 30-ih godina prošlog stoljeća obilježena autoritarnim i nedemokratskim razvojem, koji je kulminirao u bespoštedan totalitarni režim pod Staljinovim vodstvom.
Montefiore opisuje Rusiju kao zemlju straha i bezrazložnih, upravo paranoidnih progona “špijuna“ i drugih “neprijateljskih“ elemenata.
Izvrsno nam pokazuje zemlju u kojoj su “mali tirani izrastali u velike tirane, u kojima su se ambiciozni batinaši pretvarali u sistematične mučitelje“.
On nam vrlo uvjerljivo prenosi i dočarava tadašnju politiku terora, te zatiranje svake, pa i najmanje naznake opozicije.
Nitko, bez obzira na poziciju i značaj u društvu, nije bio siguran od komunističkog progona.
“Jedna nerazborita riječ, jedna jedina glupa igrica u najboljem su slučaju od nje i Vanje mogli pred Staljinom napraviti budale, a u najgorem ih poslati ravno pred vod za strijeljanje.“
Staljinistička Rusija je opisana kao režim uronjen u paranoičan strah od sveprisutnog, a imaginarnog neprijatelja i poraza.
Kao rezultat tog straha, režim je postao taj “koji proždire ljude“, pa čak i one koji su ga stvarali svojim idealizmom, vjerom i iskrenom ljubavlju prema novom, pravednijem poretku.
Ali, naravno, niti je bilo pravde, niti je bilo jednakosti.
I ovdje su neki bili “jednakiji“ od drugih...
I najzad, opisuje modernu Moskvu, 1994.
godine, “usred najluđe krize identiteta u svojoj povijesti“, Moskvu neonskih reklama i gradilišta, bezbrojnih BMW-a i Lada, oligarha i kurvi, jezivih ubojstava...
“U tim je čudnim, nemirnim vremenima Rusija doživjela sablasnu ljetinu serijskih ubojica, ljudoždersku gozbu.“
Sva tri dijela romana povezuje nezaboravni lik Sašenjke.
Montefiore vrlo mudro u središte romana stavlja ženu, kao svojevrsnu opreku Rusiji, tako tvrdoj, diktatorskoj, punoj žrtava i ratova, rekli bismo muškoj.
Sašenjka je prkosna, posebna, divlja, buntovna, prekrasna i posve svoja.
“Uvijek je htjela biti drugačija od drugih: ili prva ili posljednja, ali nikada u sredini.“ Kao 16-godišnja djevojka, Sašenjka je odlučila krenuti drugačijim životnim putem od onoga što su joj roditelji bili namijenili.
“Majka je od nje očekivala da bude luckasto djevojče koje se pripravlja na život ispunjen izuzetno živahnim balovima, nesretnim brakovima i prljavim preljubima“.
Sašenjka, porijeklom bogata židovska buržujka, svim srcem i dušom uranja u uvjerenja Partije.
Komunizam, Lenjin i Staljin postaju smisao njezinoga života i sve što radi usmjereno je na dobrobit Rusije i Partije.
“Zaljubila se u ideju dijalektičkog materijalizma i diktature proleterijata.“
U drugom dijelu romana, Sašenjka je izrazito ozbiljna i savjesna, živi učenje Partije.
Prije svega je odana partijka, a tek onda žena, supruga i brižna majka.
Ali, kako to obično biva, jedan će događaj biti dovoljan da ju demantira i da poljulja cijeli njezin sustav vrijednosti, zapravo cijeli njezin život.
Jedna njezina nenamjerna pogreška, jedna nepromišljenost, pokreće lavinu nesretnih okolnosti i događaja, koji će utjecati ne samo na njezinu, već i na sudbinu čitave njezine obitelji.
Osim što je Montefiore napisao odličan povijesni roman, ovaj je roman i intimna obiteljska priča, ne samo zbog piščeve inspiracije vlastitom obitelji.
Naime, pisac je likove, koji su plod njegove mašte, opisao izvrsno, opsežno i suptilno.
Ti su likovi upravo oživjeli i isprepleli se sa stvarnim povijesnim ličnostima na stranicama ovog romana.
Glavni likovi romana, koje je pisac stvorio postali su isto toliko stvarni kao i autentične povijesne ličnosti, koje su ne samo živjele u Rusiji toga vremena, već i krojile njezinu krvavu povijest.
Sašenjka, Vanja, barun Zeitlin, Arijadna i mnogi drugi stoje uz bok Rasputinu, Lenjinu, Staljinu, Molotovu, Beriji...
Upravo zbog te izrazite uvjerljivosti i životnosti likova i radnje te autentičnosti opisa povijesnih razdoblja, neki su mali stilski nedostaci i doza predvidljivosti, koja se potkrala u posljednjem dijelu romana, izgubili na značaju, te se na njima neću podrobnije zadržavati.
Ovaj opsežan i nadasve interesantan povijesni roman nećete moći ispustiti iz ruku, ne samo zbog nezaboravnih likova i uzbudljive, autentične povijesne radnje, već i zbog tragičnih ljudskih sudbina, koje upravo ta povijest piše.
Iako je većina likova u romanu plod mašte, njihove tragične sudbine su itekako stvarne, jer su slične tisućama stvarnih tragedija tog turbulentnog ruskog perioda.
Prema nekim procjenama, u Rusiji je za vrijeme Staljinovog režima gotovo svaka obitelj imala neku nesretnu priču.
Nažalost, slične se priče mogu pronaći i bilo gdje u svijetu, gdje god da je postojao despotski, totalitarni režim.
Iskustvo neprekidnih ratova pokazuje da nam je povijest daleko od učiteljice života, koliko god da je romana, pjesama i ostalih umjetničkih djela nastalo na tu temu.
Ponekad se pitam je li ljudski rod toliko autodestruktivan da će jednog dana glupim ratovima sam sebe “pojesti“, kao što je i u Rusiji revolucija pojela svoju djecu.
Nama čitateljima ostaje da o ratovima čitamo i da čuđenju nema kraja.

 
 
Nicole Krauss
Povijest ljubavi
Ilina Cenov
“Kada budu pisali moj nekrolog.
Sutra.
Ili preksutra.
U njemu će pisati: LEA GURSKYJA NADŽIVIO JE STAN PUN GOVANA.“ Ovo je prvih nekoliko rečenica romana mlade američke spisateljice Nicole Krauss, na koje će prosječan čitatelj zasigurno malko podići obrve.
Upoznajmo, dakle, Lea Gurskyja!
Leo Gursky je narator jedne od tri paralelne priče romana, poljski Židov od osamdesetak godina, koji je početkom Drugog svjetskog rata, pred nacistima pobjegao u Ameriku.
On je beskrajno usamljen, bez obitelji i prijatelja, opsjednut samoćom i vlastitom neprimjetnošću.
Pod parolom da “postoji pregršt načina na koje možemo živjeti, ali na samo jedan način možemo biti mrtvi“, neprekidno želi privući pažnju na sebe na sve moguće načine.
Kucka po radijatoru, kako bi ga susjedi čuli, spotiče se po Starbucksu, pozira gol na tečaju slikarstva i čini razne blesavoće zbog kojih će ga ljudi pažljivije pogledati, jer kako sam kaže: “Samo ne želim umrijeti na dan kad me nitko nije vidio.“
On prebire po sjećanjima, bez nekog jasnog reda ili razloga, po svom životu u Poljskoj i kasnije u Americi.
Sjeća se kako su mu nacisti pogubili čitavu obitelj, te kaže “odbacio sam jedini dio sebe koji se nadao da ću naći riječi što opisuju makar i najmanji trunak života.“ Prisjeća se velike i neprežaljene ljubavi Alme, te kako je samo za nju napisao knjigu, kakvog drugog naziva nego “Povijest ljubavi“.
Sjeća se svog i Alminog sina, priznatog pisca Isaaca, kojemu, igrom sudbine, nikada nije smio i mogao reći da mu je upravo on otac, već je samo izdaleka promatrao kako dječak postaje muškarac i postaje njegov najvjerniji čitatelj.
Upravo na samom kraju svoga života, kojeg je s puno ironije i dozom crnog humora svjestan, u stanu prepunom nepotrebnih stvari, odlučuje ponovno početi pisati, vjerujući, kako sam kaže, “da su posljednja stranica moje knjige i posljednja stranica moga života jedna te ista stranica, da ću, kad skonča moja knjiga, skončati i ja...“
I baš tada, kad vas Leo Gursky, sa svojih stotinu mana, posve šarmira i očara, spisateljica uvodi novog naratora, četrnaestgodišnju djevojčicu Almu Singer, i to kroz dnevničku strukturu.
Ona je neobična, nesigurna adolescentica, koja živi s mamom i bratom u New Yorku, te već godinama pokušava preboljeti očevu smrt, a majci pronaći adekvatnu zamjenu za supruga.
Ona je nadasve simpatičan lik, zainteresirana za stvari posve nezanimljive ostaloj djeci njenog uzrasta, a usto je muče i problemi, karakteristični za adolescenciju, od prve ljubavi, preko preplosnatih grudi, do brata, koji je duboko uvjeren da je novi Mesija!
I taman kad se naviknete na Almu Singer, pitajući se, doduše, gdje je to nestao Leo Gursky, evo i novog lika, Poljaka imenom Zvi Litvinoff i nove priče, naizgled nepovezive s prethodne dvije.
Litvinoff je boležljivi, usamljeni, sjetni pisac, koji je zbog nacista pobjegao iz Poljske u Čile, a tamo je, dvadesetak godina kasnije, i umro.
On je objavio samo jednu knjigu za čitavog svoga života, sad već sigurno pogađate, knjiga se zove “Povijest ljubavi“.
Dakle, svojevrsni lik u ovome romanu jest i knjiga “Povijest ljubavi“.
Ona, kao da živi neki svoj vlastiti život, nju susreću likovi iz ovog romana, ali svaki od njih na drugačiji način.
Ta im knjiga mijenja i obilježava njihove živote.
Knjiga “Povijest ljubavi“ je ono što povezuje sve tri priče, koje su samo naizgled odvojene mjestom, vremenom i generacijskim jazom njihovih protagonista.
Knjiga se nenametljivo i vrlo interesantno provlači kroz Leovu priču, priču djevojčice Alme Singer i priču pisca Zvija Litvinoffa.
Kad se na samom kraju otkriva prava istina o sudbini knjige, upravo ona ove tri priče konačno spaja u savršeno smislenu slagalicu.
Ono što se provlači kroz čitav roman jest i univerzalni problem gubitka.
Ali kako sama spisateljica kaže, ovo nije roman samo o gubitku, već i o onome što eventualno dolazi poslije gubitka, a to je druga prilika.
Svi likovi u romanu bore se s gubitkom, bilo onim trajnim, fizičkim, dakle nečijom smrti, bilo situacijom neostvarene ljubavi i gubitka uslijed toga.
Svi se oni različito nose s tim.
Neki nastoje zaboraviti, neki rade, drugi postaju “nevidljivi“.
Ali bitno je da svi oni pokušavaju pronaći rješenje, da se s gubitkom ipak nekako nose, da se ne predaju jer je “malo toga na svijetu nepodnošljivo“...
Nicole Krauss je, bez ikakve sumnje, spisateljica koja posjeduje talent da niže riječi u u rečenice pune ljepote i smisla.
Ovaj roman pršti bogatim rečenicama, bilo da ih čitamo kroz Lea Gurskyja, četrnaestgodišnju djevojčicu Almu ili njezinog brata Pticu, ortodoksnog Židova, koji je to postao u ranoj jedanaestoj godini! U svakom je slučaju uvjerljiva i ušla je u srž života svakog od likova, u njegove probleme i način razmišljanja, a sve to začinjeno je s puno humora i (auto)ironije.
Kako sama priznaje, najintimnije je sebe ugradila u lik Lea, jer je kroz njega mogla na najkraći i najbrži način progovoriti o ranjivom dijelu sebe i o stvarima o kojima joj je u životu ipak teško pričati.
Ovaj roman je posve nekonvencionalne strukture.
Spisateljica kaže da su se u ovome romanu različite priče, različiti karakteri i generacije, spojili na različite i neočekivane načine, baš onako kako to ponekad radi i sjećanje.
Moram se ovdje složiti s njom i ustvrditi da se zaista ponekad sjećanje s nama poigrava, dodajući nekim situacijama djelić nečega što se možda i nije baš tako dogodilo.
Ali za jedan roman, gdje mi, koliko-toliko tradicionalni čitatelji, očekujemo i koliko-toliko tradicionalnu radnju, ova teorija bi ipak mogla biti malo previše.

Priznajem da sam s njezinim eksperimentalnim načinom pisanja imala i najviše problema, čitajući ovaj roman.
Naime, nakon impresivnog Lea Gurskyja, kojim započinje roman, spisateljica uvodi novu priču, a zatim još jednu.
To me zaista znalo izbaciti iz takta, jer sam imala osjećaj da nije znala što bi s Leom dalje, pa je zato uvela još dvije odvojene priče.
Ali kako je Nicole Krauss iznimno talentirana spisateljica, tako sam i njoj i njezinom romanu dala drugu priliku.
Bila je to dobra odluka, jer su mi ubrzo i druge dvije priče postale podjednako interesantne.
Ubrzo sam uvidjela da, ako smo i mi, čitatelji, na početku bili malko zbunjeni, spisateljica sigurno nije bila, te je jako dobro znala što radi i planira, ne samo s Leom, već i s čitavim romanom.
Dakle, kad sam se navikla na taj način pisanja, zaista sam počela uživati u romanu.
Ako od ovog romana očekujete da će vam nepovratno promijeniti život i životne stavove, u zabludi ste.
Ali to je zasigurno roman, koji će vas svako toliko ganuti do suza, katkad nekontrolirano izmamiti smijeh, natjerati vas na duboko razmišljanje o ljudskim sudbinama, a u svakom slučaju zainteresirati vas do te mjere da ga nećete skoro zaboraviti.
A to su dovoljni razlozi da ovaj roman uzmete u ruke i poklonite mu malko vašeg vremena!
 
 
Jonathan Franzen
Sloboda
Ankica Tomić
Jonathan Franzen i ovaj se put, kao i u "Korekcijama", objavljenima prije 10 godina, bavi problemima koji su toliko obični da su obitelji diljem svijeta, jednako u Americi kao i u Hrvatskoj, navikle živjeti s njima, pazeći jedino da to "prljavo rublje" kvalitetno sakriju od susjeda.

Što će selo reći, na američki način, osnovna je pokretačka snaga romana koji jednaku pažnju poklanja bračnim problemima, nerealiziranim snovima, tinejdžerskom odmetništvu i pitanju ekologije, kao i mnogo slojevitijim pitanjima poput onoga – kako me vidi okolina i jesam li dovoljno cool.

Glava obitelji Berglund, Walter, čija se osobnost razvijala prvo kroz odrastanje u disfunkcionalnoj obitelji, a potom kroz adolescenciju u sjeni mnogo kulerskijeg cimera Richarda, osjećaj niže vrijednosti vuče cijeli život, krijući ga kao zmija noge, da netko slučajno ne bi pomislio kako se smatra neuspješnim.
U četrdesetima, konačno, "gluma" dolazi na naplatu.


On postaje svjestan da se ni korak nije pomaknuo od štrebera iz ranih dvadesetih kad je naivno sanjao da se odnos snaga mijenja u odrasloj dobi.
Pronalazi vlastitu zanimaciju, fanatično se bacajući u projekt ekologije te zaštite i proučavanja ptica (što je inače Franzenov hobi), valjda pokušavajući dokazati koliko je poseban i iznad profanih ideja u stilu "sex, drugs and rock'n'roll" kakve zagovara njegov prijatelj, rock zvijezda Richard Katz.

Walterova supruga Patty će, također, traumu iz mladosti toliko gurnuti pod tepih da će, u maniri stepfordskih supruga, glumiti da njezin "sretni" život počinje doseljavanjem u američku suburbiju, gdje pročelja kuća kriju tajne čija je najveća strava u tome što ih se pokušava sakriti...
Prekinuta karijera perspektivne košarkašice, roditelji koji joj nisu pružili dovoljnu zaštitu kad ju je, kao srednjoškolku, silovao poznanik i kompleks "ružnog pačeta" – sve postaje nebitno nakon što pomno isplanira svaki detalj "projekta majčinstvo".


No, svijet se raspada kad njezino čedo, Joey, na koga je usmjerena bitno više nego na kćer Jessicu, umjesto vlastite uređene obitelji, odabire djevojku iz susjedstva i njezinu majku, te se seli.
Ipak, živeći par kuća dalje, ostaje dovoljno blizu, kao stalan podsjetnik na Pattyn neuspjeh.
Ona tako, u svojem malom internom dokazivanju, gubi bitku od utegnute, izblajhane malograđanke s neukusno dugim noktima, susjede nedovoljno nesređene da je ne bi smatrala iritantnom, i potpomognuta unutarnjim nemirom (u koji dobivamo uvid čitajući njezine pozamašne zabilješke iz vizure objektivnog promatrača, koje su sve osim objektivne), nakupljenim nezadovoljstvom i priličnom količinom alkohola - kola kreću nizbrdo.
Patty okreće leđa vrijednostima koje je zagovarala godinama.

Ni njoj ni Walteru obiteljski život nije pružio zaštitu kakvu su očekivali, pa unutarnji poriv za slobodom jača...

Nepravedno stavljan uz bok megauspješnim "Korekcijama", ovaj roman kao da je od samog starta osuđen na etiketu "onoga goreg".
To je prokletstvo velikog uspjeha koji je uvijek teško ponoviti.
Kao što su se neki svjetski mediji raspisali o tome da je Franzen napisao dobar roman, ali ni izbliza u razini prethodnog, te nisu rijetke ni opaske da smo predugo čekali i da "Sloboda" ne zaslužuje 9-godišnju predigru (makar ga, opet, neki nazivaju i "romanom stoljeća"), slične reakcije mogu se očekivati i u Hrvatskoj.
Osobito budemo li cijepali dlaku i ne budemo li mu dali šansu da ga se čita kao djelo za sebe, bez neizbježne usporedbe.

Nekoliko paralelnih radnji, skakanje iz sadašnjosti u prošlost, jednog prostora u drugi, jedna obitelj – mnogo unutarnjih svjetova – dobra uklopljenost u aktualni trenutak (politički, kulturalno), dobro razrađeni likovi (superstar na zalasku karijere koji novac zarađuje kao krovopokrivač, majka-emocionalna djevojčica čiji red, rad i disciplinu preko noći zamijeni strast i ishitreni postupci bez predumišljaja, konstantno napeti otac, štreber u tijelu i duši, ali gladan pažnje, i dvoje djece, svako iskompleksirano na vlastiti način, pa u skladu s time i teško uklopivi u kalup koji im se nudi) kao i duhovite epizode (poput one u kojoj Joey nehotice guta vjenčani prsten, što je podsvjesni pokazatelj njegove uključenosti u brak s djevojkom s kojom se vjenčao em jer nije znao reći ne, em jer se tome protivila njegova majka), garancija su da se i ovaj roman, makar prilično opsježan, čita u dahu.
 

Franzen uspješno gradi priču na više, jednako detaljno obrađenih razina, završavajući poglavlje onda kad je najnapetije da bi nas prebacio u sasvim novi kontekst iz kojeg se opet teško iščupati.


Makar na prvi pogled izgleda da Berglundove čine pasivno-agresivni Walter i prezaštitnički nastrojena Patty, članovi te američke obitelji nisu osobiti čudaci – njihove je probleme lako pronaći i u vlastitom dvorištu.
Umjesto da im svisoka zalijepimo etikete na čelo, upitajmo se zašto nas osobno pogađaju njihova emocionalna previranja i što je to s čim se toliko uspijevamo identificirati.
I prionimo na čitanje, što slobodniji od apriornih korekcija...
 
 
Milana Vlaović
Bomboni od meda
Merita Arslani
Rat, žena s otoka od koje se očekuje da odigra tradicionalnu ulogu žene iz provincije, onda se ona zaljubi, pa se zaljubi još jednom… S tim sam mislima uzela u ruke knjigu “Bomboni od meda” i, da se razumijemo, to su misli zbog kojih bi već u startu odustala od svake knjige.
Žene kojima je ljubav stalno fatalna, a još su pritom iz neke zabiti nisu žene koje spadaju u meni omiljenu kategoriju likova u književnosti.
Još kad se dobar dio priče događa za vrijeme rata, stvar postaje gora.
Nije čak ni važno o kojem je ratu riječ, ali to stalno bavljenje s poviješću nakon nekog vremena vam postane naporno, kao da se nikako ne možemo pomaknuti naprijed, u neke druge priče, neke druge događaje i ljude.
Međutim, ovo nije samo neka priča o ljubavno-ratnim putešestvijima jedne otočke žene, a ni Milana Vlaović se nije upetljala u klišeje takvih priča kako bi se možda, s obzirom na temu, očekivalo.
Izuzetno cijenim svakog pisca koji uspije privući moju pažnju s temom koja mi inače baš ne “leži” i u tu grupu sam uključila i Milanu Vlaović.
Priča nije ratna, nije ljubavna, nije društvena, nije povijesna, ali je zapravo sve to zajedno.
Sve to je jako dobro začinjeno Milaninim nepretencioznim pripovjedačkim stilom, kojeg naglašavam jer je baš taj stil bio razlog zbog kojeg sam knjigu nastavila čitati i nakon što sam shvatila da mi tema romana nije omiljena.
Milana odlično piše, kod nje nema suvišnih riječi i pretjeranih opisivanja.
Kod Milane se sve događa tečno, ali ne prebrzo.
Milanin glavni lik zove se Marta i živi na Visu.
Počinje Drugi svjetski rat i tako počinje najburnije razdoblje Martine sudbine.
Međutim, nije samo rat razlog burne Martine životne priče, već i njezin radoznao, zaljubljiv i fatalistički duh koji je vodi kroz život, a naročito kroz ratno razdoblje u kojem se od ljudi očekivalo da “ne talasaju” previše i da se previše ne ističu.
Bilo je to vrijeme kada su muškarci išli u rat, a žene su ostajale kod kuće i nastojale očuvati obitelj dok se muškarci ne vrate.
E, pa Marta nije bila takva.
Marta je htjela više i bolje, htjela je ljubav, vidjeti svijet, upoznati nove ljude i nove običaje.
No, žena koja sama traži vlastitu sreću u vremenima kada su trebale (ili morale) samo kuhati i odgajati djecu, teško može naći takvu sreću.
Takva sreća, naime, za nju nije bila predviđena.
Njezina je sudbina bila negdje zacrtana onog dana kada se rodila, a Marta se usudila pokušati je promijeniti.
I, zapravo ju je promijenila, ali nije uspjela pronaći sreću.
Za nekoga je to neuspjeh, ali ja bih rekla da je uspjeh, ako ni zbog čega drugog, a onda zato što nije pristala živjeti onako kako su joj drugi rekli da bi trebala, već onako kako je ona mislila da treba.
Marta je u to vrijeme prošla svašta, a unatoč ratnom vihoru i opakim ljudima kojima je bila okružena, najviše je patila zbog ljubavi.
Da li zbog rata ili naprosto sudbine, Martin ljubavni život obilježili su muškarci u uniformama i to svih vrsta koje su postojale u Drugom svjetskom ratu, a i nakon njega.
Neke uniforme bile su dobre, a neke nisu, zbog nekih bi joj roditelji bili ponosni, a zbog nekih bi je se najradije odrekli.
Tako je to u ratu, nisu sve uniforme iste, neke volimo, a neke ne volimo.
Međutim, Martu nisu zanimale boje tih uniformi.
Nevina i naivna, za nju nisu postojale uniforme, nego muškarci od kojih je samo htjela da je vole.
Voljeli je jesu, ali onako kako su oni mislili da je dovoljno i onoliko koliko je njima bilo potrebno da se osjećaju dobro.
Za Martu je svaka ta ljubav u jednom trenutku postala bolna i neiskrena.
Opet me pomalo rastužila ta nepravedna sila koja je Marti oduzela pravo na sreću, ali i onu iskonsku sreću koju žene poput Marte zaslužuju.
To je ona najveća snaga ovog romana, jer da bi se mene rastužilo stvarno morate biti izrazito sposobni.
Milana me prvo uspjela privući da pročitam priču za koju bi me inače trebalo silno nagovarati da je pročitam, a onda me uspjela natjerati da se rascmoljim oko neke tragične ljubavne priče.
Ja inače ne bih napisala ni tri rečenice o nečijoj ljubavnoj priči, a kamoli tri pasusa.
Ali, eto, Marta je naprosto takav lik, ne zaslužuje manje od toga.
 
 
Đuro Sudeta
Mor
Ilina Cenov
Jednu od mojih najdražih knjiga, kratku pripovjetku “Mor“ Đure Sudete, čitala sam prvi put prije nekih petnaestak godina.
Bila je to ljubav na prvo čitanje, ljubav koja svakim ponovljenim čitanjem nije blijedila; naprotiv, bivala je sve jača.
O fantastičnoj pripovjetki “Mor“ bio bi veliki grijeh bilo što napisati, a da se prethodno ne napiše riječ, dvije o njezinu autoru Đuri Sudeti, jer su pisac i njegovo djelo nerazdjeljiva književna cjelina.
Sudeta je rođen 1903.
godine blizu Bjelovara, u siromašnoj obitelji, koju vrlo brzo napušta, kako bi se u Zagrebu školovao za nastavnika.
Uslijed siromaštva i neishranjenosti, već je u dobi od petnaestak godina obolio od tuberkuloze, od koje i umire sa samo 24 godine.
Za svog kratkog života pretežno je pisao pjesme, a sačuvano ih je tristotinjak.
Prozu je neštedimice svojevoljno uništavao i pripovjetka “Mor“ je ostala sačuvana zahvaljujući njegovome bratu.
Tiskana je posthumno, 1929.
godine.
Pripovjetka “Mor“ priča je o ljubavi između Mora, sina starog upravitelja vlastelinskog imanja, i vlastelinove kćeri Šu, ljepotice čije su oči “velike, začuđene, okupane i svježe kao zvijezde na širokom nebu“.
Mor s ocem živi usred vlastelinove šume, kao isprepleten s prirodom koja ga okružuje.
Pisac mladića opisuje kao da je dio prirode: “U njemu živi brdo i vjetar iza njega, šum nabujale Pločnice i jauk gladnih vukova kad snjegovi viju sa sjevernih proplanaka.“
Ljubav Šu i Mora je neostvariva zbog staleških razlika, te vlastelin, kako bi udaljio svoju kćer od nedostojna mladića, otpušta starog upravitelja.
Šu je nedovoljno jaka da bi se suprotstavila ocu, te popušta pritiscima i pristaje na zaruke s Arnom, propalim vlastelinom i njegovim golemim kockarskim dugovima, za koje se ne zna.
Međutim, Šu od silne tuge kopni i neizlječivo obolijeva.
Stari upravitelj, koji ne poznaje niti želi ijedno drugo mjesto za život osim šume, od tuge umire, a Mor...
Mor se polagano pretvara u zastrašujuće, jezivo biće: “On nema ruke kao čovjek, njegove su ruke šape.
Krvave vučje šape.
On nije Mor.
Mor je san, a on je tuga iza drveta.“
Tragična priča o nemogućoj i neostvarenoj ljubavi Šu i Mora univerzalno nam govori o svim jadima koje su tokom cijele povijesti čovječanstva izazivale staleški nedozvoljene ljubavi.
Šu i Mor znaju da njihova ljubav nema budućnosti, ali je “drugo srce, a drugo logika života koja se javlja tek onda kad je ljubav mrtva.“
Tu nemogućnost ljubavi nam Sudeta najbolje ilustrira imenima dvoje ljubavnika, jer Šu i Mor, kad se spoje, čine šumor, a šumor je tako nestalan, teško uhvatljiv, nevidljiv i jedva čujan...
Baš kao i njihova na propast osuđena ljubav...
Morovo pretvaranje u vukodlaka, korijen vuče iz različitih narodnih predaja i praznovjerja, koja možemo pronaći u svakom selu, jer su ljudi, opčinjeni strahom, oduvijek “šuškali“ o nadnaravnim i neobjašnjivim pojavama.
Upravo je to Sudeta vrlo vješto iskoristio u ovoj priči.
U pripovjetku je na trenutke unio pomalo jezivu atmosferu, punu zlih slutnji, jer se Mor rodio s maramicom među prstima, a ljudi “kažu da to imaju djeca vukodlaka”.
Međutim, ta jeziva atmosfera, stvara posebnu kulisu, kojom se ljubavna priča izvlači iz možebitno pretjerane romantike, koja bi nam mogla biti neuvjerljiva.
Sudeta je, uslijed odrastanja s nasilnim ocem, često tražio bijeg i utjehu u prirodi.
Stoga je ova pripovijetka i svojevrsna oda prirodi, koju opisuje kao da je saživljen s njom, toplo i s puno ljubavi: “Stojim na malom, osamljenom mjestu kraj Pločnice.
Provlače se prvi mračci, prvi mračci i sutonove sjenke iz dolina”.
Priroda igra posebno važnu ulogu u ovoj pripovjetki, jer ona svojim mjenama prati raspoloženja likova.
To je najočitije kad se Mor pretvara u vukodlaka: “Čuči zguren i gladan negdje, na panju.
Lišće ga zasipa - zasipa tiho - tihano, da se jedva čuje.
Već je pun lišća, žutoga i crvenog - samo mu se glava crni i miruje kao tuga”.
Uvjerena sam, također, da Sudetinu očaranost prirodom moramo potražiti i u njegovoj bolesti.
Naime, gotovo pola života proveo je teško bolestan, katkad je i radio u temperaturnoj groznici, a cijelu 1925.
godinu proveo je u lječilištu u Sloveniji.
Bolest i vezanost za krevet ga je zasigurno ograničavala u normalnom životu, koji je, za njega, uključivao i boravak u prirodi.
Pisac nam je dao i vrlo oštru kritiku čovjekova odvajanja od prirode, prekomjerne eksploatacije prirode od strane čovjeka, kritiku nezasitnosti za novcem, koja je očito postojala i prije gotovo stotinu godina.
Što bi tek taj emotivni čovjek napisao danas, nakon tako bespoštedne utrke za bogatstvom, kojoj smo svjedočili kroz cijelo dvadeseto stoljeće, pa i danas, a čemu on nije svjedočio zbog, nažalost, tako kratkog života!?
Prava vrijednost ove pripovijetke ne leži u samoj priči.
Naime, priča o nesretnoj ljubavi, začinjena sablasnim narodnim predajama mogla bi nam se učinit banalna, s odmakom od stotinjak godina i pročitanim majstorima uzbudljivih zapleta kao što su Larsson, Zafón i mnogi drugi.
Prava vrijednost i značaj ove pripovjetke leži u dubokim i književno bogatim rečenicama.
Sudeta progovara o životu, o duši, o boli, o ljubavi uvjerljivo, na svoj dirljiv i poetičan način.
Njega je zapravo nadahnuo sam život, i sve ono od čega se život sastoji, a u kojem pisac, nažalost, nije mogao uživati punim (zdravim!) plućima.
Ali to ne znači da nije znao što je život.
Itekako je znao i to nam je jasno pokazao svojim perom, ostavivši nam ovu riznicu rečenica, na trenutke pomalo kaotičnu, ali zaista djelo neupitne književne vrijednosti.
Sudeta je ponajprije bio pjesnik, te je svojim pjesničkim umijećem obogatio ovaj prozni tekst.
Pjesničkim senzibilitetom opisao nam je sve zle slutnje koje su ga prožimale, svu ljubav prema životu i tugu zbog njegovog tako kratkog trajanja.
I nakon ponovnog i ponovnog čitanja ove pripovijetke, revno, svakih nekoliko godina, i dalje me svaki put duboko gane, iako ju već gotovo znam napamet.
Sad sam već naučila i čitati između redova, gdje se tiho i nenametljivo skriva sam Sudetin duh.
Svakim novim čitanjem, u meni je sve snažniji dojam da sam tog prerano umrlog čovjeka na trenutak oživjela.
Ovaj izniman pisac i pjesnik čeka i vas tamo negdje, u kraju “iza ponoćnih horizonata gdje tinjaju zvijezde i otajni se glasovi prepleću sa snom...” 
 
 
Annie di Donna
Stripologikon
Tanja Tolić
Kad su Apostolos, Alecos i Annie počeli raditi na romanu u stripu, “Stripologikonu”, prijatelji su im pomislili da su poludjeli.
A kad su ih konačno počeli ozbiljno shvaćati, shvaćali su ih ozbiljno iz sasvim pogrešnih razloga, misleći da je “Stripologikon” (u originalu “Logicomix”) nešto tipa “logike za neznalice” ili možda neka vrsta udžbenika ili teoretske rasprave.
“Stripologikon” je toliko mnogo više od toga! Čak i ako niste bili ljubitelj logike u srednjoj školi (pod uvjetom da ste ju imali), odnosno filozofije, odnosno matematike, nad kojom je većina prolijevala znoj, sva je prilika da ćete se zaljubiti u ovo iznimno djelo i da će vam se, kako je to opisao jedan moj prijatelj, aktivirati moždane vijuge koje već jako dugo spavaju, pod uvjetom da su se ikada zapravo probudile (bez uvrede!).
Priča “Stripologikona”, zapravo “potraga za temeljima”, u izdanju nakladničke kuće Mate, počinje u rujnu 1939.
godine, tri dana nakon Hitlerove invazije na Poljsku, kada u Sjedinjenim Državama filozof društva i slobodni mislilac Bertrand Russell treba održati predavanje na temu “Uloga logike u humanim stvarima”.
Datum je 4.
rujna, dan kada je Ujedinjeno kraljevstvo objavilo rat Njemačkoj, trenutak napetosti, jer se čeka kakva će biti odluka SAD-a.
Pred sveučilištem, na kojem će Russell održati predavanje,  skupljaju se prosvjednici, izolacionisti, koji zahtijevaju da britanski filozof, koji je zbog pacifizma svojedobno završio i u zatvoru, stane na njihovu stranu i podrži neulazak Amerikanaca u rat.
“Dekan me zamolio da govorim o ulozi logike u humanim stvarima”, započeo je Russell.
“Naravno, ako zamolbu shvatim doslovno, bit ćete na najkraćem predavanju u povijesti čovječanstva! Mnogi takozvani ‘veliki događaji’ veliki su samo zbog svoje iracionalnosti.
A nema ništa iracionalnije od rata!”
Polazeći od hipoteze da bi odluku o (ne)uključivanju u borbu protiv nacista, trebali donijeti koristeći se racionalnim instrumentima, dakle razumom, odnosno logikom, Russell započinje priču o potrazi za temeljima, ispričanu kroz, kako naglašavaju autori (i sami likovi u romanu!), priču o ljudima, odnosno njihovim idejama koje izviru iz strasti.
Bertrand Russell je, bez sumnje, bio strastven čovjek.
Na najbanalnijoj mogućoj razini – ženio se čak četiri puta i doživio 97 godina, što nesumnjivo govori u prilog tezi kako pred sobom, kao glavnog junaka, imamo lik kojeg je strast nagonila na aktivan i dugovječan život.
Bertranda upoznajemo prvi put kao Bertija, dječaka prerano ostalog bez roditelja, koji dolazi živjeti s djedom, dvaput premijerom Velike Britanije, i religiozno zadojenom bakom koju svi, ne od milja, zovu Lady John.
Govorimo o baki čiji se pojam dobroga života svodi na rečenice tipa: “Uvijek budi uredan i pristalog izgleda...”, “Ni zbog čega ne smiješ povisivati ton...”, “Nećeš bezobrazno odgovarati...”, “Nikad nećeš hodati bos...”
Pravila, pravila, pravila...
Uostalom, kao i u logici, koja započinje definicijama, a nastavlja se pravilima, zamjećuje odrasli Russell.
S obzirom da Bertie zapravo ne zna da su mu roditelji mrtvi nego su, po bakinoj verziji, “otišli na vrlo dugačak put”, a u vili Pembroke se noću događaju čudne stvari, na koje se svi prave slijepima, Russell prvi put počinje sumnjati u svoj zdrav razum, omogućujući autorima da tako razviju jednu od glavnih hipoteza ovoga romana u slici.
Apostolos, Alecos i Annie, i Christos koji im se naknadno pridružuje, raspravljaju o otkriću Gian-Carla Rote, o neobično visokom postotku oboljenja od psihoze kod logičara, neobičnijem tim više što, kaže Apostolos, većina ostalih matematičara nije luda.
Pitanje je sljedeće: je li logika natjerala logičare u ludilo ili su oni postali logičarima jer su bili ludi?
Razloga za strah od ludila, kako će mali Bertie uskoro otkriti, ima još i mnogo su ozbiljniji od noćnih urlika koje čuje.
Otkriva da mu baka prezire mrtve roditelje jer su, pored toga što se otac deklarirao kao ateist, za života prakticirali ménage à trois – majka mu je bila u vezi s njihovim učiteljem, biologom Douglasom Spaldingom, a oboje roditelja zalagali su se za kontracepciju, u vrijeme kad je tako nešto smatrano skandaloznim.
Russell je, potvrđuju i činjenice, kao dijete bio veoma usamljen i često je razmišljao o samoubojstvu.
U autobiografiji je napisao kako ga je žudnja za matematikom, na koju ga je naveo stariji brat Frank otkrivajući mu Euklida (u romanu to čini njegov novi učitelj), spriječila da se ubije.
Osim matematike, zdrav razum su mu sačuvale i pjesme Percyja Bysshea Shelleyja.
Piše: “Svo slobodno vrijeme provodio sam čitajući ga, učeći ga napamet, ne znajući nikoga s kime bih mogao razgovarati o tome što mislim ili osjećam.
Znao sam maštati o tome kako bi bilo divno poznavati Shelleyja, i pitati se hoću li ikada upoznati živo ljudsko biće prema kojem ću osjećati toliko simpatije”.
U trenutku kad slavi Shelleyja, Russell je već prilično pomiren sa svojom prošloću i mračnim obiteljskim tajnama, a daleko je i od bakinih strogih religioznih uvjerenja koja su mu kidala dušu i nabijala osjećaj krivice za svaku slobodnu misao.
Euklid je bio taj koji je Russella naučio da se grozi kontradikcija.
Leibnizov san o tome da razmišljanje postane precizno kao geometrija, usmjerio je Bertranda k tome da postane – logičar, a logika egzaktna znanost.
I upravo tu počinje najuzbudljiviji dio ovoga romana koji će vas odvesti u avanture mnogo kompliciranije od temeljnog logičkog suda i zaključka, školskog primjera: “Svi su ljudi smrtnici.
Sokrat je čovjek.
Dakle, Sokrat je smrtnik”.


Tu se već Russell prvi put oženio i dok mu je privatni život cvjetao, karijera mu je stagnirala.
Bio je u škripcu.
Htio je steći određeno znanje o svijetu – zapravo, svako moguće znanje o svijetu, ali objektivno, a ne iracionalno.
Da bi to mogao, vjerovao je, bila mu je potrebna znanost, a znanost je počivala na matematici koja je, u tom trenutku, bila u totalnom neredu, jer su je morile nedokazane pretpostavke i kružne definicije.
Trebala je snažna logika da bi se to popravilo, a nje nije bilo.
Matematika, a time i logika, bila je slična svemiru iz indijanskog mita: zemlja je, naoko postojano, počivala na leđima slonova, a oni su “sigurno” stajali na leđima kornjače.
Primjer nije slučajno odabran jer odgovori za kojima Russell traga su zapravo odgovori na vječna pitanja – tko smo, kamo idemo, kakva nam je priroda, čemu stremimo?
Pored svega toga, bio je tu još jedan problem, rak-rana matematike – beskonačnost.
Još je veliki Gauss upozorio matematičare: “Ne petljajte se izravno u beskonačnost, nikad je ne gledajte ravno u oči!” Dosta izravno se dade naslutiti da je upravo ta beskonačnost mnoge logičare i poneke matematičare natjerala u ludilo.
U matematici, kaže Russell u romanu, ima mnogo elemenata igre, no ona ima i svoje drugo lice; lice koje ne možete vidjeti ako ne počnete razmišljati o beskonačnosti.
Niti jedan druga ideja, dodaje, nije toliko golicala ljudski um.
I niti jedna druga ideja nije iskušala ljudski um do krajnjih granica.
Upravo je zato Gauss upozoravao da ne treba frontalno napadati beskonačnost.
Georg Cantor, autor teorije skupova, nije ga poslušao.
Russellov imaginarni susret s Cantorom – u stvarnosti se nije dogodio (iako bi se, u duhu knjige, bilo zgodno zabavljati idejom je li stvarnost samo ono što se materijalno dogodilo ili se stvarnošću može smatrati i “susret” ideja velikih umova...), ukazao mu je na to da je put kojim je krenuo prepun opasnosti; opasnosti koje dobro opisuje epitet “duhovne”.
Ovdje ste već potpuno, mahnito, zaljubljenički zakačeni na Russellovu pustolovinu.
Cantorova Teorija skupova bila je prilično kontroverzna jer je zauzimala središnje mjesto u potrazi za sigurnim osnovama matematike (i logike).
Na temelju teorije češkog začetnika skupova, inače rimokatoličkog svećenika Bernharda Bolzana - koji je umjesto da promatra pojedinačne stvari, počeo promatrati skupine predmeta koje definira neko zajedničko svojstvo – Cantor je izgradio veličanstveno zdanje koje je, pored svega, opako koketiralo s i onom prokletom beskonačnošću, tvrdeći da postoje stupnjevi beskonačnosti i da ih je moguće brojiti.
Matematičari i logičari krajem 19.
i početkom 20.
stoljeća imali su plemenitu misiju; doista su logici željeli povjeriti važno mjesto u humanim stvarima.
Vjerovali su kako su svi veliki problemi svijeta rješivi, jer je svijet moguće u potpunosti shvatiti razumom, a na svako se problematično pitanje može (logično) odgovoriti ako je pitanje postavljeno točno i precizno.
Potraga za temeljima tako je uistinu postala potraga za duhovnim...
Igra je sudbine da je Russell, koji se najviše od svega volio nazivati logičarem, toj istoj logici poljuljao temelje svojim paradoksom, zapravo dokazom da je skup svih skupova nemoguć (a time, valjda, i beskonačnost, što je očito netočno).
Na prvu, Russellov paradoks zvuči kao dokona dosjetka, ali izokreće pojam skupa kao zbirke koju definira zajedničko svojstvo, a time i logiku!
Ilustrirajmo to primjerom.
Zamislite grad u kojemu postoji strogi Zakon o brijanju.
Zakon nalaže da se svaki odrastao muškarac mora svakodnevno brijati.
Zapravo, kaže: “One koji se ne briju sami, brije brijač”.
Zvuči bezazleno, no zapravo zakon krije paradoks.
Pitanje je, naime, tko će brijati brijača? On se očito ne može odlučiti brijati sam jer bi, budući da je on brijač, to značilo da ga brije čovjek koji brije samo one koji se ne briju sami!
Koješta će se još dogoditi Russellu do kraja ovoga romana u stripu od 340 stranica, no koliko god duboko kopao za temeljima, i dalje će otkrivati da su oni – pješčani.
Bio je to samo toranj kornjača koji je išao sve dublje.
Russella je ta činjenica beskrajno mučila; nikako nije uspijevao prihvatiti ironiju “temeljnog sustava bez temelja”, zbog čega se “potraga za temeljima” počinje pretvarati u, tvrdi Apostolos, “duhovnu tragediju” koja balansira na rubu ludila.
U međučinu, između sekvenci Russellova života, Apostolos i Christos opet raspravljaju o logici i ludilu, s novog stajališta.
Što ako logičari, da nisu neurotični, ne bi imali potrebne strasti da ustraju u stvaranju logike? Je li sama neuroza nadahnula njihove ideje? Je li neuroza cijena koju plaćaš za apsolutnu sigurnost? I, bi li manje izmučeni lik, lik nenavikao na neurozu, bio spreman platiti takvu cijenu za istinu? I, konačno, ako je ta potraga logičara bila ludilo, onda je simptom bio čist zdrav razum! Još jedan paradoks!
Gledajući s današnje pozicije, nakon što smo “doznali” da priroda ne sadrži Euklidove oblike, nego je sazdana na temeljima fraktalne geometrije, te da svijet, na mikrorazini, ne podržava Newtonovu fiziku, nego funkcionira po načelima kvantne fizike, Russellov neuspjeh, kojim je bio toliko opterećen, zapravo uopće nije neuspjeh.
Čini se da im ponešto u onoj poslovici kako je “povijest učiteljica života”, barem u smislu toga da gledajući povijesnu evoluciju dobivamo bolju perspektivu života.
Russellovim paradoksom ni Teorija skupova, a ni logika, zapravo nisu pale u vodu.
Na određenoj razini, u određenom skupu, vrijede i istinite su, jednako kao što do određene mjere – vidljivo materijalne – funkcionira i Newtonova fizika.
Russell je “srušio” Teoriju skupova samo ako se stvarnost promatra isključivo u kontekstu Euklidove geometrije, za što danas znamo da nije točno.
Kao što su Euklidova i fraktalna geometrija kontradiktorne, a obje postoje, tako u stvarnom svijetu “sukobljene” stoje, jedna do druge, i Newtonova i kvantna fizika.
Znači, ipak može postojati veći skup koji ih obje ujedinjuje.
Život.
Stvarnost u kojoj svi mi jesmo.
Teoretski, univerzalno pravilo koje funkcionira uvijek – u svim okolnostima, svim uvjetima – moralo bi postojati, jer inače ne bi bio moguć taj isti život koji živimo.
Samo ga još nismo otkrili.
Russell je, slijedom toga, tragao za Velikom teorijom svega što je, kao što znamo, sveti gral fizike, a ne matematike i logike.
Ili, preciznije, očito je kako je Velika teorija svega sveti gral svakog pojedinačnog, i najmanjeg života kojeg živimo ovdje, na zemlji.
Bertrand Russell koji se toliko bojao ludila – recimo i to, iako se ne spominje u romanu - na kraju nije poludio.
Njegov um, iako logičarski, bio je dovoljno snažan da se odupre zamamnom pjevu beskonačnosti.
S posljednjom, četvrtom ženom proživio je u braku gotovo 20 godina i vodio sretan, ispunjen i strastven život.
Život mu je, kao i ovaj roman, bio ispunjen paradoksima – od shizofrenije je obolio jedan njegov sin; 1950.
godine Bertrand je dobio Nobelovu nagradu za književnost, iako se bavio filozofijom, logikom, matematikom, poviješću i društvom.
“Stripologikon”, koji su napisali matematičar, redatelj i pisac Apostolos Doxiadis (hrvatskoj publici poznat po briljantnom matematičkom krimiću “Stric Petros i Goldbachova slutnja”) te profesor računarstva Christos Papadimitriou, a nacrtali bračni par Alecos Papadatos i Annie di Donna, remek je djelo.
Ovu knjigu nećete posuđivati, jer postoji ozbiljna opasnost da vam je ne vrate; i vraćat ćete joj se mnogo puta.
Ako postoji knjiga za koju ćete osjećati da je dragocjena; da je u vama pokrenula onaj klik zbog kojeg se više ne osjećate kao (samo) ljudska bića, nego prije svega kao heroji i divovi koji sudjeluju u fantastičnoj igri života, onda je to ova knjiga.
Kupite, uživajte!
 
 
Ronan Bennett
Opasna partija
Tanja Tolić
Za “Opasnu partiju”, povijesni triler kako ga je okarakterizirao njegov hrvatski nakladnik Fraktura, odmah je bilo jasno da je sjajno napisana.
Priča o psihoanalitičaru Ottu Spethmannu i njegovoj svojeglavoj kćeri Katarini koji se u Sankt Peterburgu 1914., u jeku političkih previranja koja prethode slomu Ruskoga Carstva, nađu upetljani u okrutno ubojstvo poznatog novinskog urednika te sukoba boljševika, terorista i tajne službe, od početka glatko teče.
Autor Ronan Bennett vrsni je stilist.
Možda se, kako piše britanski The Observer, doista može staviti uz bok “Sjeni vjetra” Carlosa Ruiza Zafóna, jer je Bennett, kao i Zafón, u današnje doba rijedak primjer majstorskog pripovjedača.
Dok se Sankt Peterburgom šire glasine i strah, potaknuti diktaturom i općom nepravdom, dok se sredovječni Spethmann, koji se oprostio od ljubavi i muškosti nakon smrti supruge, upoznaje sa svojim novim pacijentima - ljepoticom iz visokog društva koju muče noćne more i šahovskim genijem  koji je na rubu potpunoga živčanog sloma uoči najvažnijeg turnira u svojoj karijeri – pripovijedanje plete živu sliku koja čitatelja sve više usisava.
Spethmann je živ, kao da kroči pored vas i jungovski prati vaše reakcije, tajanstvena Katarina je tu negdje sa strane, oprezna da ne otkrije previše, briljantan lik policajca Mintimera koji istražuje ubojstva (jer se u međuvremenu dogodilo još jedno) naizmjence iritira i zastrašuje, a onda sve više intrigira.
Ne znam točno kada, ali u jednom trenutku stilistička asocijacija je postala jasna; kao da je u Bennetta ušao sam Lav Tolstoj osobno.
Naoko je to nepravedna usporedba – jer Bennett je Bennett, a Tolstoj je Tolstoj, no Tolstoj je Tolstoj ne samo zato što je otac suvremenog romana, nego i stoga što su njegovi likovi izvanredno psihološki portretirani.
Levinova metafizička potraga u “Ani Karenjinoj” učinila ga je, za mene, jednim od najblistavijih književnih likova ikad, a  iritantno-intrigantni Mintimer mogao bi možda biti Levinova reinkarnacija koja je potragu za dušom i smislom u postnapoleonsko doba zamijenila potragom za pravdom u predboljševičko vrijeme.
Iznenađenje je bilo tim veće kad sam otkrila da Ronan Bennett nema ama baš nikakve veze s Rusijom, osim ako se kao veza ne računa da je studirao povijest.
Bennett je, naime, Irac, koji danas živi u Londonu s partnericom Georginom Henry, inače pomoćnicom urednika The Guardiana, čije se nedjeljno izdanje zove Observer.
Iako je Bennett sjajan stilist, a roman pravi “page turner”, trebalo mi je par tjedana da sjednem i napišem ovu recenziju.
Razočarao me kraj pa je ta kombinacija divljenja i osjećaja čitalačke uskraćenosti stvorila za mene netipičnu blokadu.
Neću, naravno, otkriti kakav je, ali nakon silnog uzbuđenja, puno toga ostaje visjeti u zraku.
Što je točno ljepotica iz visokog društva učinila da je muče noćne more? Iako se većina njezine digresije fino rasplete, na ključno pitanje ne dobivamo odgovor.
Doduše, mogli bismo ga možda naslutiti...
Potom, kakva je sudbina Mintimera? Što će se dalje dogoditi sa carskom Rusijom svi znamo, ali bila bi prava poslastica vidjeti kako će se naši junaci snaći kad car Nikola II.
abdicira, a onda, zajedno sa svim članovima obitelji, bude i pogubljen u Carskom Selu.
Taj labavi kraj – zbog kojeg mi zapravo cijeli roman više nalikuje dobro strukturiranoj i napetoj sekvenci, nego dovršenom djelu – mučio me u jasnom određivanju toga što mislim o knjizi.

Točka preokreta bila je Bennettova, u Hrvatskoj, nepoznata mladenačka priča.
Ona mi je dala kontekst i romana i autora, a kontekst mi je, na kraju, oblikovao rasuto razmišljanje (i mišljenje).
Ronan Bennett je, naime, kao 18-godišnjak nepravedno osuđen za ubojstvo policajca u Sjevernoj Irskoj i 18 je mjeseci proveo u političkom zatvoru Long Kesh.
Mnogo je puta ispričao svoju priču o zatvoru i danas je uglavnom više ne priča (jer se ne uspijeva više pritom dovoljno razbjesniti, kaže u jednom intervjuu).
Presuda je odbačena nakon žalbe 1975.
i pušten je na slobodu.
Tri godine kasnije u Londonu je opet uhićen, ovaj put pod optužbom da je planirao bombaški napad.
Još je 16 mjeseci proveo u zatvoru dok je čekao suđenje.
Branio se sam i oslobođen je 1979.
godine.
Je li bio nevin ili kriv, teško je procijeniti, iako on, naravno, tvrdi da je u oba slučaja bio nevin.
Mnogi su ljudi tada, u Irskoj, bili uhićeni, a da nikad ni za što nisu bili optuženi, objašnjava.
Britanci su donijeli zakon koji im je omogućavao da uhićuju Irce, a da godinama ne dođe do suđenja, dodaje.
Boravak u zatvoru u Irskoj nije mu bio traumatičan, jer je često nalikovao obiteljskom okupljanju; većinu zatvorenika poznavao je iz svoje ulice ili škole.
Ipak, dok je bio u Long Keshu dogodilo mu se nešto što će zauvijek obilježiti njegov život.
Stariji zatvorenik rekao mu je kako čitanje romana nije ništa drugo nego “buržoaska besmislica” i kako je bitna jedino direktna akcija.
Deset godina Ronan nije pročitao ništa fikcionalno; čitao je samo povijesne knjige, sve dok nije shvatio da pisanje romana nije samo nešto što ga veoma privlači, nego mu omogućuje i da politički djeluje.
Pozornost javnosti privukao je tek svojim trećim romanom, “Katastrofičar”, a ovaj mu je peti.
“Opasna partija” u originalu nosi naziv “Zugzwang”, što je šahovski termin koji dolazi od njemačke riječi “zug” (potez) i “zwang” (prisila), a označava očajničku poziciju igrača koji, bez obzira na potez koji odigra, samo pogoršava svoju situaciju.
Ime “Opasna partija” odlična je igra riječi – ne samo zato što se radnja najvećim dijelom odigrava oko jedne partije šaha i jednog šahista, koji je također i Spethmannov pacijent, nego i stoga što asocira na “partiju” koja će se začeti u carskoj, a razmahati u boljševičkoj Rusiji.
Za one koji se razumiju u šah i igraju ga, bez sumnje će biti zanimljivo što partija koja se igra u romanu ima sličnosti sa susretom King-Sokolov na prvenstvu Švicarske 2000.
godine.
Originalno, “Zugzwang” je objavljivan iz tjedna u tjedan u Observeru (uz ilustracije britanskog umjetnika Marca Quinna), a Bennett ga je pisao na tjednoj bazi, što je značilo da je novi nastavak često stizao u posljednji trenutak.
Možda to može objasniti što je kraj takav kakav jest; tko zna je li i sam Bennett, kad je tek počeo pisati, znao što će prirediti svojim junacima do kraja.

 
 
Anchee Min
Crvena azaleja
Tanja Tolić
Devetog rujna 1976.
godine najcrvenije sunce palo je s kineskog neba.
Mao je preminuo.
Preko noći, zemlja se pretvorila u ocean cvjetova od bijelog papira.
Ožalošćeni ljudi udarali su glavama o vrata, o tezge u trgovinama, o zidove.
Razorna bol.
Nekih desetak godina prije toga, u jeku kineske kulturne revolucije, u želji da se slavi to isto najcrvenije sunce, netko je predložio da crveno svjetlo na semaforu – koje u cijelom svijetu jasno daje do znanja da treba stati, zaustaviti vozilo – zapravo postane simbol za kretanje.
Taj apsurdan primjer, koji ipak nije zaživio u Kini 60-ih godina, možda najbolje pokazuje kolika je bila ljubav prema velikom vođi.
Koliko je bilo ludilo.
I koliki je bio strah.
U toj crvenoj, ludoj i ustrašenoj Kini prije 53 godine rodila se Anchee Min.
Hrvatskoj publici Anchee Min dosad je bila isključivo poznata kao autorica bestselera “Carica orhideja” i “Posljednja carica”, romansirane biografije Dowager Cixi, posljednjeg monarha carske Kine.
“Crvenom azalejom” (Mozaik knjiga, 2010.) Anchee Min hrvatsku publiku sada upoznaje sa svojim korijenima.
“Azaleja” je njezin prvi roman, zapravo njezina romansirana autobiografija, prva knjiga koju je ikad napisala.
Nastala je 1994.
godine, deset godina nakon što je spisateljica napustila domovinu i doslovce pobjegla u Sjedinjene Države.
Anchee Min iz Kine je otišla kako bi spasila život i razum.
U jednom od rijetkih intervjua koji je dala, ispričala je kako je, neposredno prije odlaska iz Kine, bila praktički na rubu samoubojstva.
“Crvena azaleja” vrsta je knjige koja lako može zavarati.
Autoričin stil pisanja je takav da vas može nagnati da pomislite kako su sve te ispisane stranice samo priča – Anchee Min piše odrješito, u kratkim rečenicama, često lišenima emocija, više kao da snima fotografije, niz brzih sekvenci koje hvataju pokrete dokumentaristički, a ne kontekstualno.
Vješta je poput kaligrafa.
Pismo izgleda nepretencizno i lako, a zapravo zahtijeva ogromno umijeće, sigurnu ruku i hrabrost da se ispriča istina.
Kad se odmakne taj, povremeno stenografski stil, ostaje ono što jest – njezin roman prestaje biti (samo) priča o zabranjenoj ljubavi, a postaje autobiografsko svjedočanstvo zastrašujućeg vremena i stotina milijuna života koji su bili žrtvovani radi jedne, sulude ideje.
Ljudska povijest prepuna je takvih priča – o muškarcima i ženama, iako više muškarcima, koji su bili karizmatske ličnosti i imali tu sposobnost da uvjere milijune u njihovu ideju o životu.
Uz rizik da dobijem packe zbog usporedbe, ne vidim razliku u šteti koju je počinio Hitler i onoj koju je počinio Mao-Ce Tung.
Prvi je pokušao s lica zemlje izbrisati jedan narod, ali i vlastitome na leđa stavio teret kojeg su i naraštaji poslije njegovog vremena s velikim bolom nosili (imajući stalno na umu zločine koje su počinili njihovi očevi i majke); drugi je uništavao vlastiti narod, lomio mu volju za životom brišući svaki trag individualnosti i prava na samoizražavanje i sreću.
Danas se čini nevjerojatnim, pa i smiješnim uvjerenje da je izražavanje vlastitih težnji, želja i potreba znak buržujske prirode (a možda i ne ako se sjetimo da većina, nažalost, i dalje smatra kako je potreba da se samoga sebe usreći znak sebičnosti i egoizma).
Anchee Min kirurški precizno opisuje kako je od kolektivne jedinke bez identiteta postala buržujska buntovnica.
Otac joj je bio zaljubljenik u svemir i profesor industrijskog tehničkog crtanja na Šangajskom tekstilnom institutu.
Majka joj je također bila visoko obrazovana, nastavnica u šangajskoj srednjoj školi.
Partija je odlučila da njihove želje nisu bitne, a da su im znanja preograničena pa su ih poslali da rade u tvornicu.
Učiteljica je postala radnica u tvornici gumenih čizama.
Kad je Anchee Min navršila 17 godina - već dobrano zadojena proleterskim parolama, Maovim idiotskim stihovima o zimskoj šljivi i neslušljivim operama gospođe Mao, drugarice Jiang Qing – poslali su je u radni logor, na poljoprivredno dobro, u kinesku zabit.
Ona i još 20 milijuna druge djece – žrtvovane zbog krilatice kako svaka kineska obitelj mora narodnoj republici dati jednog seljaka – sadili su pamuk tamo gdje nije mogao opstati niti drač.
Poljoprivredna kolektivna dobra bila su potpuni fijasko; nisu mogla proizvesti niti dovoljno hrane za sebe, a kamoli za ostatak revolucionarne Kine.
U toj fizičkoj i duhovnoj pustoši Anchee Min će se zaljubiti prvi put.
U ženu.
Zaljubit će se u djevojku poput sebe jer se ljubav prema muškarcu kažnjavala metkom u potiljak.
Daleko od toga da bi – barem danas – bio ikakav problem da se zaljubila u djevojku jer joj se naprosto, prirodno sviđaju djevojke, no posebno je tužno čitati dio kad Anchee Min opisuje kako je svojoj ljubavnici i zapovjednici Yan glumila muškarca kakvog je htjela Yan, ali kakvog je htjela i sama Anchee.
Potresan je i dio o Maloj Zelenoj, djevojci koja je čitava osmijeh, koja ima glas operne pjevačice, koja od crvene revolucionarne tkanine kroji dopadljivo donje rublje jer se želi svidjeti sebi i mladiću kojeg će na kraju lažno optužiti za silovanje samo zato što se ljubav između muškarca i žene smatrala neprirodnom i nemoralnom dok traje revolucija.
S poljoprivrednog dobra Anchee će otići u šangajski filmski studio.
O glumi nije imala pojma, ali, realno, nije znala ništa niti o uzgoju pamuka.
Sve to zapravo nije bilo niti bitno, jer život u Kini ionako nije pripadao pojedincu, nego Partiji.
U šangajskom studiju život će se pokazati još okrutnijim nego na kineskoj pustopoljini.
Anchee Min postat će jedna od nekoliko malobrojnih kandidatkinja koje se natječu za glavnu ulogu u “Crvenoj azaleji”, suludom filmu iz radionice gospođe Mao, neustrašive revolucionarke koja će – kojeg li paradoksa – postati neprijatelj naroda iz krajnje banalnog razloga: gospodin Mao odabacit će je kao suprugu i ženu, a ona će desetljeća provesti stvarajući svoju mrežu špijuna i sijući teror gdje može, sve zato da bi se vratila u Maoov krevet i srce.
Toliko o revoluciji.
Načelno, biografijama i autobiografijama besmisleno je davati ikakvu ocjenu.
Tko sam ja, tko je itko od nas da ocjenjuje nečiji život, pa makar to bila i samo književna recenzija? Nakon ovakvog štiva, čovjek može osjećati samo divljenje prema ljudskoj izdržljivosti, prema snazi duha i odlučnosti da se preživi i negdje drugdje, na drugom kraju svijeta, stvori dostojanstven život.
Anchee Min u Ameriku je otišla a da nije znala riječ engleskog.
Nije postala glumica, nego spisateljica, imajući, vjerojatno, na umu riječi koje joj je jednom davno, ispod mreže za komarce, šaptala Yan – kako zna predivno pripovijedati priče.
Danas je udana i ima kćer koja sanja o tome da će pronaći lijek protiv raka.
Živi dobar život.
I, konačno, svoj život.
 
 
 
Christian Mørk
Dragi Jim
Merita Arslani
Dvije sestre i njihova teta pronađene su mrtve u tetinoj kući u jednom zabačenom gradiću negdje u Irskoj.
Tijela je otkrio lokalni poštar, a nakon što je policija upala u kuću, svi su ostali šokirani kada su shvatili da je teta svoje nećakinje držala zatočene i pomalo ih trovala.
Sve je upućivalo na to da su sestre nekako uspjele ubiti svoju tetu prije nego su i same umrle.
Uz to postoje čvrsti dokazi da je u kući bila i treća sestra, ali njezino tijelo nije u kući i nitko ne zna gdje je.
Nekoliko tjedana nakon ubojstva drugi poštar, Niall, među nerazvrstanom poštom nalazi dnevnik jedne od ubijenih sestara koji počinje rečenicom: “Stranče, ako ovo čitaš, to znači da smo moja sestra i ja mrtve”.
Niall, naravno,  počinje čitati dnevnik u kojem su detaljno opisani svi događaji koji su doveli do obiteljske tragedije, a priča u dnevniku se vrti oko nepoznatog muškarca koji se zove Jim.
Jim je putujući pripovjedač koji ide od grada do grada i u pubovima priča tragične i strasne ljubavne priče za koje se čini kao da su se zaista dogodile.
Dnevnik otkriva kako su se sestre upoznale s Jimom, ali i kako ga je upoznala njihova teta.
Pomalo se otkriva i tajna o trećoj sestri i njezinoj sudbini, a Niall odlučuje potražiti tajanstvenog Jima.
“Dragi Jim” me privukao zbog ove intrigantne radnje, naročito kada sam na koricama pročitala da se radi o misterioznim ubojstvima, a i stalno se spominjala riječ “jeza” i slične riječi, a volim upravo takve knjige - trilere s nerazjašnjenim ubojstvima, jer upravo s takvim knjigama postoji velika šansa da ih neću ispustiti iz ruku dok ne dođem do kraja.
Onda sam počela čitati i shvatila da sadrži elemente koje koji mi nisu najdraži u književnosti, a to su nerealne romanse, gotika, bajkoviti likovi, ljudi koji se pretvaraju u životinje… Nastavila sam ju čitati i uživala u svemu onome što mi se inače u knjigama ne sviđa.
Christian Mørk je, naime, sjajan pripovjedač, koji je napisao odličnu priču u kojoj nema nijedne riječi viška.
Osim toga, Mørk piše razumljivim jezikom i uvjerljiv je čak i u dijelovima za koje bi većina čitatelja očekivala da će biti pretjerivanja i melodrame.
To se naročito vidi kada Mørk opisuje upoznavanje Jima sa sestrama.
Iako na prvi pogled izgledaju kao neke glupave tinejdžerice koju su izgubile glavu za muškarcem o kojem “svi u selu govore”, Mørk je jako dobro opisao tu čaroliju koja izvire iz Jima zbog koje za njim nisu samo sestre izgubile glavu, već i brojne druge žene koje su slušale njegove priče.
Meni osobno Jim nije takva “fora”, ali ja inače nisam baš ljubiteljica likova koji žene osvajaju pričanjem priča i sličnim stvarima.
Međutim, unatoč tomu, priznajem da je Mørk čak i tom Jimu uspio dati živost zbog koje nije ispao neuvjerljiv i bezličan.
No, najbolji dijelovi knjige ipak su oni u kojima pratimo priču iz dnevnika kojeg je vodila jedna od sestara i tu se najbolje vidi Mørkov talent za pripovjedanjem.
Opisivanje svega što se dogodilo prije ubojstva i u vrijeme dok su sestre bile zatočene u tetinoj kući toliko je realno da zbilja možete te scene zamisliti u glavi.
Inače, nikada prije nisam čitala knjigu u kojoj likove upoznajem tako da pričaju o sebi nakon smrti, a Mørk je dao još i dodatnu snagu tim glasovima iz grobova, čime priča postaje još jezivija nego što jest.
S obzirom da je Mørk danski pisac, mnogi su mu zamjerili što je radnju smjestio u Irsku.
Međutim, nije mogao izabrati bolje podneblje od Irske za priču u kojoj ima toliko misterije i fantastike.
Kroz cijelu priču možete vidjeti maglu i kišu koju Mørk često opisuje, ali i osjetiti misteriozni prizvuk dok poštar Niall putuje kroz gradove i sela Irske u potrazi za odgovorima na misteriju na koju je slučajno naletio.
Svakako preporučujem ovu knjigu iz više razloga, ali važna su samo dva.
Priča je odlična i Mørk sjajno piše.
Više od toga vam zbilja ne treba.
 
 
Akif Pirinçci
Felidae
Martina Požar
Kad god se povede razgovor o omiljenim likovima iz književnosti, volim, uz misteriozan smiješak, pustiti sugovornike da pogađaju tko drži istaknuto mjesto u lepezi meni simpatičnih književnih junaka.
Dok će mlađa ženska populacija invarijantno zavrištati, uz obilato curenje sline, da se radi o Edwardu Cullenu ili Jacobu Blacku, stariji će špekulirati da se radi o kapetanu Siniši ili nekom drugom visokom, crnom, strojnom momku iz pera Marije Jurić Zagorke.
Pronicljiviji će pokušati favorita probirati među demonskim junacima neprikosnovenih klasika M.
Lj.
Ljermontova i G.
G.
Byrona.
Malotko bi se uopće sjetio potražiti meni srcu priraslog karaktera u - životinjskom carstvu.

Riječ je Francisu, protagonistu romana Felidae, kod nas relativno nepoznatog autora Akifa Pirinçcija.
Često je dvojbeno uzeti na čitanje neetabliranog pisca, pogotovo skepticima.
Međutim, pozitivno iznenađenje pri čitanju djela je tim veće! U ovom slučaju se rizik mnogostruko isplatio, jer su rijetke pojave da neki nasumce odabrani roman oduševi svojom originalnosti, zakučastosti, vickastim, ali pitkim stilom te nemogućnosti da se ukalupi u neki žanr.
Jer taj hibrid misterije i horora, svojevrsni metatriler, je možda najbolje opisan svojim podnaslovom u engleskom izdanju: “a novel of cats and murder”.
Priča se vrti upravo oko ta dva ključna pojma, sintetizirajući ih u neviđenu spregu čiji je rezultat jedan na trenutke zastrašujuć, ali uvijek nevjerojatno zabavan page turner.
Njegov narator je Francis, pametni i iskričavi mačak koji se zajedno sa svojim vlasnikom Gustavom doseljava u novu kuću, smještenu u elitnoj četvrti nekog neimenovanog grada.
Već po samom dolasku Francis zamjećuje, blago rečeno, neobične stvari koji mu posve skreću misli od aklimatizacije, a to su tjelesa brutalno ubijenih mačaka na koja nailazi na najrazličitijim lokacijama.
Odvažan, promćuran i znatiželjan kakav jest, Francis se baca u rješavanje te zagonetke uz pomoć novih prijatelja - prekaljenog Modrobradog i Pascala, starog mačka koji je mozak cijelog kvarta.
Na svom putu u kojem samo iskaču trupla, Francis stječe nove rivale, uči o strukturi mačje zajednice na novom području, otkriva svoj informatički talent, i najgore od svega, proživljava krajnje jezive događaje i još jezivija otkrića.
Premda osnovna fabula izgleda jednostavno, postoje brojne epizode koje se isprepliću i na kraju kongruentno slažu u skladnu cjelinu, čineći cijeli roman pametno osmišljenom i uvjerljivom misterijom gdje će se uživljenom čitatelju lediti krv u žilama, dok se istovremeno previja od histeričnog smijeha.
A nemoguće je ne biti uživljen kad sve gledamo kroz Francisove oči!
Upravo to je neupitni forte romana.
Kvocijenta inteligencije kojeg se ne bi posramio ni Einstein, rafiniranog ukusa, taj bonvivan u mačjem tijelu nije ni u jednom trenutku neuvjerljiv.
Dapače, da nema displeja agilnosti i sporadičnih komentara o njegovoj čudesnoj mačjoj fiziologiji, ne bi se uopće primijetilo da Francis nije čovjek.
(Čim se prihvati činjenica da su u romanu mačke glavni likovi koji međusobno razgovaraju, umuju, kuju planove, provode istrage i rade na računalu, jedva da se i primjećuje da je pisac dobrano prešao granice žanra i upao u domenu optimiziranih basni.)
A nije ni dosadan.
Izrazito inteligentan i elokventan, u specifičnom stilu komentira sve svoje zgode i nezgode, smrtne opasnosti, sitne brige i defile neobičnih likova koji prolaze njegovim životom.
Njegova živahna naracija, protkana bezbrojnim dosjetkama koje producira u svim ugodnim, neugodnim i opasnim trenucima, čini ovu mračnu priču tako privlačnom.
Ništa ne izmiče Francisovom oštrom oku i britkom jeziku, kojim kritizira sve i svakoga, a naročito gorespomenutu plejadu likova.
Budući da romanom dominiraju mačke kao većinski likovi, Francis susreće mnoštvo mačjih karaktera, koji variraju od zanimljivih (poput Modrobradog, Francisovog prvog prijatelja i pomoćnika u istrazi, te starog Pascala, s kojim se Francis toliko zbližio kroz zajedničko učenje i promišljanje da ga je počeo doživljavati kao kombinaciju oca i prijatelja) do skroz-naskroz bizarnih (kao što je otac Joker, vođa mačje religijske zajednice!).
U tome svemu “otvarači konzervi” (ljudi u mačjem žargonu) imaju ulogu comic reliefa.
Plastičan primjer toga je Francisov vlasnik Gustav, povjesničar umjetnosti koji za preživljavanje komponira senzacionalističke pisanije u petparačkim časopisima.
To je čovječuljak srednjih godina s pripadnom krizom, koji je toliko običan i bezličan da uz smijeh gotovo izaziva sažaljenje, kako u Francisu, tako i u čitatelju.
Pa ipak, unatoč njegovoj patetičnosti, Francis ima iskreni osjećaj privrženosti prema tom tipusu.
Isto se ne može reći za Archieja, Gustavova najboljeg prijatelja, ljubitelja najnovijih trendova.
Koliko god se Francis divio njegovoj kompetenciji renovatora, ipak prezire tu parodiju od čovjeka, te koristi svaku priliku da se, makar u sebi, naruga njegovoj plitkosti.

Uistinu, on ironizira sve volatilno, ima sklonost filozofiji i počesto analizira tuđe i svoje postupke u potrazi za odgovorima na temeljna pitanja o kojima bi trebali razmišljati i - ljudi.
Francisove misli o zlu, krivnji, oprostu, prihvaćanju, religiji su oštroumne i na prvi pogled nespojive kako s njegovom hladnokrvnom fasadom coolera, tako i s brzim tempom kojim hita radnja ove iznimno napete knjige.
Pa ipak, piščevi suptilni pokušaji da djelu da alegorijski ton itekako uspijevaju, na momente u čitatelju izazivajući analogije s klasicima “Životnjska farma” i, možda nevjerojatno, “Germinal”.
Samim tim što jedan mačak razmišlja o etičkim temama i dilemama (što se ne bi moglo reći za ljude koji se pojavljuju u romanu!) jasno se očituje autorovo ironiziranje ljudskog roda, tih neharnika koji u knjizi nastavljaju dalje, posve slijepi, nesvjesni što se događa u, njima inferiornijim, bićima koje oni drže za kućne ljubimce.
No, i bez traženja dubljeg smisla i pritajenih ambigviteta, roman osvaja svojim nikad prestajućim zaokretima obojenim gotičkim tonovima, širokim dijapazonom neobičnih likova te,  zadnje ali ne najmanje važno, Francisovom izgrađenosti kao osobe.
Potonje nipošto nije oksimoron!
 
 
Olja Savičević Ivančević
Adio kauboju
Senka Kušer-Mijić
Kako je lijepo u ruci imati knjigu.
I to još onu, znalački napisanu na materinjem jeziku koji, nakon zatvorenih stranica i odlaganja na policu, još u meni bruji od tempa i dinamike.
Od lakoće opisa, brojnosti riječi i rečenica koje se nižu jedna za drugom u osobit prozni tekst kojeg ne napuštate do zadnje stranice.
Kojeg doslovno gutate jednakom dinamikom kojom je i napisan.
O da, čitajte ga što prije!
Znala sam se nasmijati njenim stihovima.
Okretnim i razigranim.
Kolopletu njenih misli.
Asocijacijama i ideji.
Ne uvijek.
Ali, ova me autorica svojom poezijom znala oboriti s nogu i to je, moram priznati, piscu možda najteži zadatak.
Čitajući možeš uživati, s rukama ispod glave odmoriti pa otploviti u prostor i vrijeme kojeg ti je tekstom namijenio, može ti se i ne svidjeti to što se pred tobom otvara, pa ćeš zatvoriti stranicu, redak preskočiti ili ga brzim potezom oka samo okrznuti ili nevoljko njime prošetati.
Ali, kada kažeš da te tekst iznenadio.
Pokrenuo.
Potaknuo na čitanje.
Tada je jasno da se radi o posebnosti koju valja izdvojiti.
To zaista ne umije svatko.
Stoga sam jedva dočekala njen roman.
Da vidim kako će ga napisati.
Hoće li se u njemu odreći svoje dinamike zapažanja.
I na sreću i moju radost – nije to učinila.
Ostala je sebi dosljedna.
Ruzinava, glavna junakinja romana, dolazi kući.
Slika je to mjesta, reći ćemo negdje u Dalmaciji.
Slika provincije, komadića Hrvatske okruženog morem, nezaposlenima, dosadom, danima bez perspekitive i vremenom omotanim u eksperimentiranje s drogom, seksom, automatima za igru, u tračeve, događaje i okolnosti po kojemu mala sredina postaje velika rupa bez dna u koju padaš, osim, ako poput nje, Ruzinave, ne spremiš kofere, i pobjegneš prvim vlakom u veći grad.
Sada, na početku romana, ona mu se iz Zagreba vraća.
Mjestu u kojem su joj kuća i majka, sestra i očev i bratov grob.
Zbog njega, brata, i dolazi.
Gonjena željom da napokon otkrije zašto se on, Danijel, ubio sa svojih 18 godina, bacivši se pod vlak.
Ukratko, to bi bila osnovna nit.
Temeljni dio priče koja ima dosta slojeva i niti koje spisateljica petlja u sjajan tekst, oblikovan iznimnom lakoćom pripovijedanja, prebacivanja tema, trenutaka, asocijacija i poveznica kojima tako vješto vlada tijekom priče da uživaš u tom majstorstvu.
Time sam najviše obradovana u ovom romanu.
Načinom pisanja.
Spretnosti kojom barata i nadilazi čitatelja.
Posve superiorna.
Iz humora u tugu.
Iz erotike u surovu rečenicu ili citat.
Iz asocijacije, koja se i u tebi čitanjem nametne, prebaciš se za čas u njenu, sliku, asocijaciju, nit, poveznicu… brzinom treptaja oka.
Jer, kod ove je autorice sve zgusnuto u dinamici pripovijedanja.
Imaš osjećaj da pored tebe hoda i u nevezanom ti pripovijedanju kazuje sve što se zbilo.
Govori ti uzbuđena i bez stajanja.
O ocu.
I babi.
I majčinim tabletama.
O sestri i bratu.
O Ađelu i Braći Irokez, veterinaru koji voli dječake pa i njenog brata Danijela, o domaćem porno uratku i jednom vjenčanju, seoskom, megalomanskom koji se upravo sprema...
Ima tu likova.
Događaja i situacija koji oslikavaju jedan svijet obojan sa dosta nijansi toplih i hladnih boja.
I sve to bez stanke.
Bez trenutka za opuštanje.
Napet si do samoga kraja.
Jer njena je rečenica toliko bujna i brza da je moraš čitati i upiti sve do posljednjeg slova kako ne bi nešto propustio.
Jer uz nju, imaš osjećaj da je sve bitno.
Brojni likovi, teme, vezivno tkivo ovog romana koji dodiruje i pitanje žena, njihova međusobna odnosa, emancipacije, ostvarivanja, gubitka, odrastanja, ljubavi...
svih onih tema koje čine život a jezik i temperament mjesta na moru daju romanu  lokalnu komponentu.
Reći ćemo, oslikava mentalitet.
Obilježi ga u jezikom jedinstvenu boju.
To je autorica sjajno odradila.
Pogođeno i bez greške, koristeći lokalni govor, sleng, razgovorni jezik sjajno uklopljen u znalački vođene rečenice.
Ponekad asocijativne i duge kao trakavice u kojima svaki dio za sebe ima točno mjesto i cilj.
Autorica se ne libi izravnosti.
Izraza koji zasijeku prostor teksta.
Pogode te u živac.
Ili te nasmiju.
Iskreno.
Od srca se smiješ.
Jer su te, riječi koje je ona odabrala, pogođene, kažeš si, baš takve su kako je rekla.
“Adio kauboju” je, već vidim, roman kandidat za knjigu godine.
Dinamičan.
Brz.
Zabavan.
Moderan.
S potkontekstom iz kojeg izlaze junaci i simboli westerna.
Koltovi i revolveraši, marame i šeširi.
Jer, znamo to svi, i u našim mjestima čuče lokalni šerifi.
Dobri i loši momci.
Vrijeme koje prolazi.
Rekviziti nekog drugog vremena koje nas napušta kao i tehnologija koja je, poput i diskete za računalo koju Ruzinava pronalazi, već povijest za sebe.
Sretna sam zbog ovog romana.
Ne samo zbog ovog.
Lagala bih.
Zbog pojave sve većeg broja kvalitetnih domaćih autora koji ne samo da se bave temama koje su lokalne i ujedno Hrvatske, već barataju našom riječi.
Pa onda vidiš koliko je on, naš jezik, bogat.
Zarazan u ljepoti.
Raskošan u raznolikosti.
Šaren u dinamici.
U tempu.
Oblikovanju.
I likuješ.
Jer mu pripadaš.

 
 
Bruno Ballardini
Isus pere bjelje
Tanja Tolić
Ne mogu se više sjetiti gdje sam to pročitala, niti tko je to rekao.
Sigurno nije Dalaj-lama, jer on zastupa globalni ekumenizam, ali možda je bio neki budist ili hinduist: pričao je o kulturološkom šoku koji je doživio kad je shvatio da je središnji simbol kršćanstva čovjek kojeg su pribili na križ i izmučili na smrt.
Imala sam 14, možda 15 godina, i upravo sam doživjela prosvjetljenje.
Pogledala sam u križ na zidu kuhinje svojih roditelja i shvatila sav apsurd njegove simbolike, gledajući ga očima nekog istočnjaka.
Biste li oko vrata nosili čovjeka nabijenog na kolac? Što biste mislili o tinejdžeru, a kamoli odraslome čovjeku, koji vidljivo nosi lik ljudskog bića kojem su odrubili glavu? Iščupali nokte? Odsjekli mu genitalije? Ili mu iskopali oči? (Da, mislili biste da s njim nešto nije u redu.)
A ipak, svaki katolik, svaki kršćanin ovoga svijeta, oko vrata nosi ili ima na zidu svoga doma križ na kojeg je pribijen čovjek kojem su kopljima izboli rebra, na glavu mu nabili krunu od trnja, u dlanove i stopala mu zakucali čavle i tako ga pustili da satima, polako, umire u mukama.
Tada, sa četrnaest, još nisam znala da sam zapravo žrtva marketinga, ali nešto mi se u cijeloj to priči nije činilo u redu.
(Priznajem, do današnjeg dana, cijela ta priča s Isusom Kristom nije mi dobro sjela.
Žao mi je, ne volim mučenja, ne volim žrtvovanja.
Moja slika Boga bitno je drugačija i ne uključuje ritualno klanje u bilo kojem obliku.)
Ako ste kršćanin, knjiga Brune Ballardinija “Isus pere bjelje” (Fraktura, 2010.) mogla bi vas ozbiljno uvrijediti, jer osnovna hipoteza ovog, zapravo uknjiženog eseja na 176 stranica počiva na tezi da marketing, PR, merchandising, copywriting i menadžerstvo nisu nastali u moderno doba, nego prije dobrih 2000 godina kada se Katolička crkva ustoličila na Isusovoj muci i smrti.
Ballardini, talijanski publicist, filozof i copywriter, rođen u Veneciji 1954.
i profesor jezika i marketinga na Fakultetu komunikacija Sveučilišta u Rimu, u knjizi se Crkvi ne obraća s uobičajenim poštovanjem, nego je dosta posprdno naziva Multinacionalkom, Pavla iz Tarza naziva prvim product managerom, a sve vjernike ovoga svijeta naivčinima koji su debelo “popili” prvi i do danas najbolji mogući marketinški plan na svijetu.
Ideja crkvenog marketinškog plana je sljedeća – svi smo, odmah po rođenju, krivi (zbog Adama, Eve i istočnog grijeha).
Ta se krivica već 2000 godina umnaža do neslućenih razmjera, najviše zahvaljujući 10 Božjih zapovijedi.
Kako god, naime, okrenuli, o neku ćete se sigurno ogriješiti, a ako vas ne zakače one, tu je uvijek sedam srmtnih grijeha.
Crkva, naravno, ima rješenje.
Ako budete dobri kršćani, vjerujete u Boga, služite mu i žrtvujete se za njega (i usput redovito plaćate Multinacionalki čije su usluge, navodno, besplatne) imate dobre šanse ući u Raj i živjeti vječno.
Čovjekovo izbacivanje iz Raja, navodi dalje Ballardini, Pavao iz Tarza vješto je povezao sa žrtvom Isusa Krista, opravdavajući njegovu smrt kao “dokaz” vrijednosti robe koju Crkva nudi.
Taj je tip, kaže Ballardini za Isusa, morao imati veliku karizmu, no ključni trenutak za dobrobit Multinacionalke učinio je kad se posve žrtvovao za ciljeve tvrtke.
Koliko je taj marketinški plan bio vizionarski i vješto smišljen, možda najbolje dokazuje jedan, pomalo bizaran primjer.
U središtu euharistije – primanja svete pričesti na misi – u osnovi je nimalo prikriven kanibalizam: vjernike se potiče da blaguju Isusovo meso i krv.
Ako mislite da je riječ samo o metafori, a slučajno ste išli na vjeronauk i obavili prvu pričest i krizmu, sjetite se onih upozorenja, gotovo pod prijetnjom pakla, da nikako, ali nikako ne zagrizete u euharistiju, a ne daj bože - žvačete.
(Pričest se morala progutati, odnosno pustiti da se polako topi, što je u mom slučaju redovito značilo da bi mi se zalijepila za nepce.) Uglavnom, svi kršćani su zapravo kanibali, koji dan-danas ubijaju Isusa, jedući njegovo meso i krv, ali im je sakralizacijom Isusova  lika i djela to postalo potpuno prihvatljivo.
Bizaran je i primjer s početka ove recenzije iako, kaže Ballardini, “u konačnici, nije loše prošlo: valja se pitati kakav bismo gadget danas nosili na sebi da je Isus bio nabijen na kolac, ili da mu je odrubljena glava”.
Crkva, prodajući svoj proizvod, nije ponudila ništa jedinstveno, u smislu originalnog – jer neku inačicu spasenja i vječnog života obećavaju sve religije - ali je do koljena potukla konkurenciju.
Zato Isus pere bjelje, zato je Isus najbolji detrdžent na tržištu.
Kako je to učinila? Pametno.
Tako da je izmislila strukturalizam dobra dva tisućljeća prije nego se uistinu pojavio.
Ne samo da je Katolička crkva iznova napisala povijest i time stvorila novu realnost (maznula Stari zavjet Židovima, krunicu muslimanima, a papinu kapu egipatskim faraonima), nego je Crkva i čitavu korporaciju utemeljila na Riječi koja je najprije postala surogat stvarnosti, a onda i stvarnost sama.
Prvu rečenicu Ivanova evanđelja, “Na početku bijaše Riječ…”, Crkva je iz marketinškog slogana pretvorila u životnu filozofiju koja vrijedi do danas: (Božja) Riječ je počelo stvarnosti, Riječ definira stvarnost izvan realnosti, Riječ je sama po sebi postala toliko moćna da joj nisu potrebni nikakvi dokazi (osobito kad su u pitanju čuda; dovoljno je da netko posvjedoči).
Da bi bilo jasnije kako je Crkva od vjere stvorila brand, dovoljno je sjetiti se Coca-Cole i pokusa koji je “potvrdio” da to gazirano piće ima drugačiji okus, ovisno o tome je li posluženo u dobro vidljivom institucionalnom pakiranju ili pak nije.
(Doista je imalo drugačiji okus u čaši ili limenci na kojoj je bilo ispisano Coca-Cola.)   Ballardi to naziva uvođenjem “tekstualne percepcije”, odnosno percepcije posredovane riječima, u kojem konzument potpuno gubi vlastitu sposobnost opažanja osjetom i počinje vjerovati u ono što su drugi smislili i izgovorili.
Crkva je, pritom, otišla korak dalje od Coca-Cole, jer je tekstualnu percepciju pretvorila u “sveto pismo” i time zadala konačan udarac konkurenciji: s napisanim se tekstom, koliko god pokušavali, ne može polemizirati, ne može se razgovarati, ne može se promijeniti njegov smisao.
Možete napisati demantij, ali za vjeke vjekova, u tom će “svetom pismu” i dalje pisati (samo) njegova istina.
“Autora bi se moglo izazvati na dvoboj, kad bi se moglo doći do njega, ali do njega se zapravo ne može doći ni u jednoj knjizi.
Ne postoje izravni načini pobijanja nekog teksta.
Čak i nakon posvemašnjeg, razornog pobijanja, tekst će i nadalje govoriti posve jednake stvari kao i prije.
To je jedan od razloga zašto je izraz 'knjiga kaže' u narodu dobio isto značenje kao 'istina je'”, piše Ballardini.
Iako se knjiga “Isus pere bjelje” reklamira kao marketinški priručnik, ona to nije.
U pitanju je jedna od najžešćih, najbezobraznijih i najinteligentnijih kritika korporacije zvane Katolička crkva.
U obranu autora, i za sve one autentične kršćane, čija vjera izaziva duboko poštovanje – Isus o kojemu govori ova knjiga proizvod je jedne multinacionalne kompanije i njezina marketinga, a nije povijesni Isus.
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
David Nicholls
Jedan dan
Tanja Tolić
Petnaestog srpnja 1988.
godine, blizu njenog unajmljenog stana u Rankeillor Streetu u Edinburghu, Dexter je konačno dostigao Emmu.
Dok je Em pognute glave strahovala od svoje budućnosti, od one usisavajuće kombinacije vlastitih očekivanja, treperave nade i blistavih očiju, Dex je u svojim finim cipelama dotrčao do nje, do njezine loše ošišane i kanom obojane crvene kose i naočala debelih okvira.
Nježno je privuče s rukom na vratu, ona položi ruku na njegovo bedro, i tako se poljube na ulici.

Tu sve počinje.
Sve počinje ovdje, danas.

Bio je to najslađi poljubac koji će oboje doživjeti u svojem životu.


Em je pametna cura kojoj kronično nedostaje samopouzdanja.
Predana je ljevičarka, želi spasiti svijet, diplomirala je s najvišim ocjenama englesku književnost, protivi se imperijalističkoj politici zapadnog svijeta i strastveno vjeruje u svoja uvjerenja, do te mjere da je živi davež za sve oko sebe koji su i dalje neopredijeljeni ili nezainteresirani.

Da je upoznate, sigurno bi vas beskrajno iritirala.
I osvojila na prvu.
 

Dex se rodio sa smislom za modu, na vrh brda, do Arturova prijestolja, penjat će se u talijanskim cipelama, sin je dobrostojećih roditelja, najviša ocjena kojom se može pohvaliti nakon koledža je solidna trojka iz antropologije, a njegova su najveća strast žene.
Pri čemu nije nimalo izbirljiv.

Da ga upoznate, sigurno bi vas na prvu osvojio.
I beskrajno iritirao.

Petnaestog srpnja 1988., dan nakon završetka koledža, Dex i Em završit će u krevetu.
Ona tvrdi da se zapravo ništa nije dogodilo (iako joj se dogodio cijeli svemir, jer o Dexu  mašta već par godine...), Dex će tvrditi da se nešto ipak dogodilo, iako će čekati da Em zaspe pa da se kukavički iskrade iz kreveta, iz njezine unajmljene sobe i njezinog života.

No nešto se te noći ipak dogodilo.
Do kraja romana “Jedan dan”, britanskog pisca i scenarista Davida Nichollsa (po kojem se počeo snimati film za koji je Nicholls sam napisao i scenarij), neće vam biti sasvim jasno što se dogodilo, no moguće je - kažem moguće, iako nije sigurno – da se dogodio razgovor.
Jedan od onih razgovora nakon kojih vam je jasno da više ništa u životu neće biti isto i da taj tip nasuprot vas (ili ta cura ispred vas), koji ili koja vam zapravo ni po čemu ne nalikuje ipak ima nešto.
Ima tih razgovora kad vam se čini da ste s nekim podijelili komadić duše.
Čak vam se čini – iako ste toliko različiti – da bi vam taj komadić duše koji ste podijelili, mogao biti zajednički.
Negdje, nekad, netko odredio je da će to biti vaša dodirna točka...
I tako cijeli vaš život.

“Jedan dan”, roman mekog uveza na 448 stranica, u izdanju zagrebačkog Znanja, počinje, naoko, kao običan ljubić.
On je kralj škole, ona je pametna.
Pomalo vas čak iritira taj klišej, ispucan toliko puta u svim tim prokletim romantičnim komedijama holivudske produkcije.
Recept je uvijek isti – ona je, iako pametna, izgubila razum od zaljubljenosti i juri za nekim tipom koji ju uopće ne poštuje i ne vidi koliko je prekrasna; on se nje pomalo srami, ali eto...
nekako se spoje na kraju.
   

Samo, u “Jednom danu” ništa nije tako jednostavno.
Dex se Emme ne srami: u godinama koje će uslijediti, 80-ima i 90-ima, dok bude jurcao za komadima i gradio besmislenu karijeru TV-voditelja idiotske glazbene emisije, dok se bude uvaljivao curama koje prodaju cigare u klubovima, šmrkao koku u zahodima, opijao se s vojskom nepoznatih ljudi i postajao sve površniji i gluplji, on će biti itekako svjestan da je Em najdragocjenije biće koje je ikad upoznao.

Ona će, s druge strane, kao i svi kojima život rođenjem nije udijelio baš najbolje karte, godinama grčevito lutati: nastupati s opskurnom kazališnom družinom, živjeti u rupama od stanova, otputovati najdalje do Londona, i to samo zato da bi tamo radila u smrdljivom meksičkom restoranu, uvući se u vezu sa stand-up komičarem koji je bolno neduhovit, iako beskrajno drag, početi raditi u srednjoj školi, spetljati se s oženjenim ravnateljem škole na šugavom tepihu u njegovoj kancelariji...

A onda će se sreća dvoje prijatelja – jer to će postati nakon onog najslađeg poljupca u njihovim životima – odjednom okrenuti.
Dex će ostati bez posla i pomisliti da se zaljubio.
Dobit će kćer.
I otkriti koliko je život složen i koliko si za njega zapravo nepripremljen kad ti je sve servirano na tanjuru.
Em će otkriti, iako se to nigdje izrijekom ne kaže u ovom bolnom, radosnom i beskrajno smiješnom romanu, da je često dobro roditi se s lošim kartama u rukama, jer te teške okolnosti učine borcem i idealistom, a zato što si hrabar i odvažan – jer ti nema druge – uspjet ćeš, ipak, promijeniti svijet ili barem svoju okolinu.
Em će napisati svoj roman.

Punih dvadeset godina to će se dvoje ljudi, dvoje prijatelja, s jednim istim komadićem duše, susretati svake godine 15.
srpnja (i ponekad između).
Em će s godinama postajati sve sretnija, Dex će s godinama postajati sve pametniji.
Otpast će komadi, cuga, droga, traljavi izgovori...
a ljubić koji je prijetio klišejem pretvorit će se u rasnu životnu priču o dvoje ljudi koji su istinski (za)voljeli.
I sebe, i onog drugog.

“Jedan dan” roman je o čudu.
Ne nužno čudu ljubavi u romantičnom smislu – gdje ona konačno, na kraju, uspije promijeniti njega i pretvoriti ga u boljeg čovjeka.
Više je roman o čudu, čudesnosti života – o tome kako svi mi, nekad besprijekorno, nekad krivudavo navigiramo kroz naše egzistencije, mislima i osjećajima dodirujemo druge ljude, kako nekad udaramo riječima i bolno rušimo onoga pred sobom, a nekad precizno pogodimo u metu i natjeramo život da opet sjedne u onu srednju, sretnu, najizravniju liniju koja nas vodi do cilja...

Kaže Emma na jednom mjestu: “’Živi svaki dan kao da ti je posljednji’, to je bio uobičajeni savjet, ali, molim vas, tko za to ima energije? Što ako počne padati kiša ili vam nateknu limfni čvorovi? Jednostavno nije praktično.
Neusporedivo je bolje samo pokušati biti dobar, i hrabar, i odvažan, i ostaviti nekakav trag.
Ne baš promijeniti svijet, nego svoju okolinu.
Izaći naoružan svojom strašću i električnim pisaćim strojem i naporno raditi...
na nečemu.
Možda umjetnošću promijeniti živote.
Cijeniti svoje prijatelje, ostati vjeran svojim načelima, živjeti strastveno i ispunjeno i dobro.
Iskusiti nove stvari.
Voljeti i biti voljen, ako ste te sreće.”

Priča Davida Nichollsa ima sve predispozicije uvući vam se pod kožu i ostati ispod nje kao neka topla, pulsirajuća  uspomena.
Biti jedna od onih priča kod kojih, kad ih pokušate prepričati, počnete zamuckivati, zarumenite se i samo na kraju bespomoćno slegnete ramenima, jer vas je naprosto osvojila na juriš.
Prohujala je kroz vas, prodrmala vas, rasplakala i umirila.
Sve je dobro, sa životom je sve dobro, mislite si dok otirete suze u tri ujutro.

Počinje, rekla sam već, obično – bilo jednom dvoje ljudi koji su se (za)voljeli.
A završava ovako – on je nju “natjerao” da zavoli sebe, a ona je njega “natjerala” da postane čovjek.
I ne, neću vam reći jesu li ikad postali par, jer to zapravo nije bitno za ovu priču.

 
 
Richard Bach
Let iznad oblaka
Maja Šimleša
Vjerujete li u slučajnosti? Ili možda smatrate da su naizgled neobjašnjive podudarnosti samo čudan splet okolnosti ili neko uvrnuto poigravanje viših sila? Prisjetite se samo kako ste upoznali neke od najvažnijih ljudi u vašem životu; prijatelje, partnere, učitelje… I jesu li ti susreti koji su vam promijenili život doista samo slučajnosti?
Ako ste poput Jamieja Forbesa vječan skeptik i ljubitelj zdravog razuma, trebat će vam neko vrijeme da Bachove intrigantne ideje dopru do vas, baš kao što je i Jamieju, autorovom novom simpatičnom liku u potrazi za odgovorima na velika pitanja, trebalo malo duže da zaroni u jedan posve drugačiji svijet.
Njegov “slučajni“ susret dogodio se na sasvim običnom mjestu, u kafiću u zračnoj luci, gdje mu je Dee Hallock, samouvjerena autostoperica u potrazi za podudarnošću, dala više materijala za razmišljanje nego što je mogao zamisliti.
Naime, Dee je krenula na put kako bi potvrdila svoju hipotezu da slučajnosti ne postoje, a Jamie je vjerovao upravo suprotno; da je on samo jedan od slučajnih prolaznika u njezinoj maloj avanturi.
No, ne zadugo.
Ubrzo se ispostavlja da ovo dvoje “slučajnih“ poznanika ima i zajedničkog prijatelja, čija je iluzionistička točka jednom davno u prošlosti itekako prodrmala Jamiejeve temelje i uvjerenja o postojanosti materijalnog svemira.
Malo pomalo klupko se odmotava i Jamie polako otkriva svijet za njega još neistraženih mogućnosti…
Ova vrckava i intrigantna priča koja na trenutke koketira s magičnim realizmom, svojevrsna je “točka na i“ Bachovih istraživanja zakona svemira i temelja na kojima počiva stvarnost.
Let iznad oblaka najjasnije i najizravnije do sada ruši granice onoga za što smo uvjereni da čini svijet oko nas.
Prije čak 40 godina, “Galeb“ nam je pokazao da možemo biti mnogo više od onoga što su nam rekli da jesmo.
Nedugo nakon toga, kroz “Privide“ i “Jedno“ zavirili smo onkraj granica opipljivog svemira i naslutili neviđene mogućnosti ljudskog uma.
A u ovoj knjizi Bach nas vodi još dalje i jasno nam pokazuje koliko smo uvjetovani tuđim uvjerenjima koja smo naposljetku prihvatili kao svoja, te koliko nas određuje stvarnost oko nas i koliko mi određujemo nju.
Radnja počiva na pretpostavki da smo svi hipnotizirani, odnosno da smo tijekom života prihvatili mnoštvo sugestija koje su nas definirale i postale neupitne.
I, na moju veliku radost, ne staje na tome.
Naime, u prvoj polovici knjige, koliko god da sam uživala u sjajno ispričanoj priči koja se razvijala i otkrivala u savršenom ritmu, s druge strane me ljutilo to što se Bach nakon toliko godina životnog iskustva i pisanja usredotočio uglavnom na naglašavanje ograničenosti i zatvorenosti ljudskog uma.
No, tada je Jamie počeo osvajati prostor novih mogućnosti i cijela se priča nastavlja u drugačijem tonu.
U drugom dijelu knjige započinje potraga za formulom koja će nas odhipnotizirati i pomoći nam da odbacimo stare sugestije i svjesno kreiramo i prizovemo nove u svoj život.
Jamie napokon shvaća kako postoji život i izvan ove igre u kojoj svi sudjelujemo bez razmišljanja te kako igra postaje ona prava čim shvatimo da je sva moć u našim rukama, da smo mi stvorili ovaj svijet i da ga jednako tako možemo promijeniti i poboljšati kad god to poželimo! Samo je pitanje što želimo biti i kakav život želimo živjeti.
Bez obzira na neke pomalo nezgrapne dijelove u kojima kao da velike filozofske teorije “žuljaju“ jednostavnu i prozračnu radnju, možemo reći da je Bach ponovno uspio jako dobro dočarati svoje viđenje svijeta i mnoštvo intrigantnih ideja kroz vrlo jasnu, pitku i nadasve zabavnu priču.
Možda vam ova knjiga neće promijeniti život, no vjerojatno će zagolicati vašu maštu i prenuti vas bar na tren iz tog blaženog sugestivnog sna.
No, tko zna, možda se i susretnemo u onoj pravoj igri.
Ugodno buđenje!
 
 
Elizabeth Gilbert
Jedi, moli, voli
Ivana Bajer
Dugo sam se opirala tome da uzmem ovu knjigu u ruke.
Najviše zbog svih tih opisa knjige u kojima se objašnjava kako glavna junakinja odlazi na putovanje svijetom kako bi pronašla sebe.
Mislila sam: da, prekrasno, još jedna knjiga o tome kako ćeš se prosvijetliti tako što ćeš – pobjeći od života! Ostaviti sve, otići u neki hram u Indiju, disati, meditirati i živjeti od zraka ili tko zna čega! Nešto se u meni buni protiv ideje bijega kao rješenja.
Duboko vjerujem da se o životu uči – življenjem.
No, ipak, cijela medijska buka oko knjige i filma snimljenog prema njoj, s Julijom Roberts u glavnoj ulozi, navela me da uzmem knjigu u ruke.
To, i preporuka prijateljice kojoj vjerujem.
I, javno priznajem – sve što sam mislila bilo je pogrešno!
Već dugo nisam pročitala tako duhovitu, šarmantnu, iskrenu i duboku knjigu u kojoj sam svake dvije do tri stranice pronalazila – sebe! Svoja pitanja, dvojbe, strahove, životne dileme.
Okej, slobodno to nazovite krizom tridesetih godina.
Možda i jest.
Ali ja sam u potpunosti shvatila zašto je knjiga došla do tako puno glava i srca širom svijeta.
Ono što odmah na početku treba naglasiti: Elizabeth Gilbert je, kako sam negdje pročitala, prije svega izvrsna spisateljica.
Njen jezik, stil pisanja, duhovitost, slikovitost i mašta toliko su slojeviti i bogati da se u njeno pisanje čitatelj zaljubljuje već nakon par stranica.
Posebice ako ju odlučite čitati u izvorniku – na engleskom jeziku.
Čitajući ju, svako malo bih se smijala na sav glas (čitala sam ju na javnim mjestima i ljudi su me zaista čudno gledali), a par puta sam se iskreno rasplakala, najčešće dirnuta iskrenošću ili likovima u njoj.
Za one koje ne znaju – knjiga je istinita priča Elizabeth Gilbert.
Na početku knjige ona je u svojim ranim tridesetima, ima sretan brak, uspješnu karijeru, veliku kuću koju je sama uredila, već razmišlja i o djeci (jer joj svi govore kako je sada vrijeme, već je u tridesetima i udana i vrijeme je za to, zvuči li vam slučajno poznato?).
Slika savršenosti.
S jednim malim problemom: užasno je nesretna.
Jednog dana završi, grčevito plačući, na podu kupaonice i shvati kako nije sretna i kako to nije život kakav želi živjeti.
Ne želi biti u tom braku, ne želi imati djecu i to nije život kakav želi za sebe.
Sve te materijalne stvari, koje prividno savršeno funkcioniraju u njenom životu, ne čine bit samoga života.
Nešto nedostaje.
Odlučuje se na razvod i mukotrpnu bitku s mužem oko zajedničke imovine.
I nedugo nakon toga upada u novu vezu koja ju još više iscrpi i dovede do ruba.
Zašto? Između ostaloga, shvaća da joj se to događa upravo zbog toga što,  kada voli, onda zaista voli, i objektu svoje ljubavi daje apsolutno sve, uključujući i sebe.
Ona sama prestaje postojati, nema je.
Njene želje, potrebe, cijelo njeno biće – sve to nestaje, i postoji samo – par.
Njih dvoje.
Tada shvaća da je jedini način da bude sretna i da otkrije što ona zaista jest – maknuti se od svega poznatoga (a posebice muškaraca čijim robom svojevoljno postaje od kako zna za sebe) i otići na put otkrivanja sebe i onoga što ona zaista želi od života.
Prodaje prava za svoju buduću knjigu koju još nije napisala (ovo je mali detalj za one koji komentiraju da moraš biti bogatašica da bi napravila nešto ovakvo; ne, novac nije došao iz tog izvora) i odlazi na put u Italiju, Indiju i na Bali, u potrazi za odgovorima što ona želi u životu.
U Italiji se uči – živjeti.
Uživati u malim svakodnevnim životnim strastima (a tko to zna bolje od Talijana?!).
 Jedenje pizze u Napulju ili špageta na Rimskom trgu  pretvara u pravi mali ritual slavljenja života i uči biti zahvalna na onome što već ima u životu – na lijepim trenucima, prijateljima, prilikama...
U pravilu, biti zahvalan na stvarima koje već imamo u životu ne zvuči kao znanstvena fantastika, no nekima ipak treba putovanje u Rim kako bi usvojili ovu lijepu životnu praksu.
Zatim odlazi u ašram u Indiju gdje se pokušava razračunati sa svojim umom-brbljivcem i pronaći tišinu i mir u sebi.
Uči se opraštanju (sebi i drugima) i u tišini uspijeva pronaći ono što je za nju ekvivalent Boga.
I ne ide joj lako.
Mi zapadnjaci baš nismo navikli na bivanje u tišini i sa samim sobom.
Razgovori koje ona u tom trenutku vodi sa svojim umom jedan su od najšarmantnijih dijelova knjige.
A zatim odlazi na Bali pronaći – balans.
Upravo zato jer je cijelo vrijeme svjesna da je najveći izazov taj novostečeni mir i sigurnost spojiti sa svakodnevnim životom.
Živjeti život, a ne biti izbačena iz ravnoteže koju je pronašla, uvesti svoj unutarnji mir u svakodnevni život.
Tako da, ne, ovo nije knjiga o bijegu u Italiju, Indiju i na Bali, već priča o jednoj potpunoj unutarnjoj transformaciji koju Liz doživljava na tom putu.
Na putu otkrivanja sebe i onoga što ona želi od života.
I najdivniji dio cijele priče je što se pritom tako brutalno ogoljava i svoje najskrivenije misli, strahove, frustracije i doživljaje iskreno dijeli sa cijelim svijetom.
Na trenutke, u dijelovima njenih razgovora sa samom sobom, prolazila me jeza od njene hrabrosti.
Toliko duboko zaroniti u sebe i priznati sebi i ostatku svijeta svoje najdublje tajne i najskrivenije osjećaje – iako to neki kritičari nazivaju marketinškim trikom za pridobivanje publike - u stvari je velika hrabrost.
Koliko bi se ljudi iskreno usudilo priznati da su imali u svom životu noć kada su se borili sa samim sobom da si ne prerežu žile na rukama kuhinjskim nožem jer su izgubili smisao? Ja se ne bih usudila pisati o tome.
Elizabeth jest.
I na kraju, pogledala sam i film.
Najveća ljepota ove knjige su upravo Elizabethini unutarnji doživljaji s putovanja, a njih nedostaje u filmu.
Zato preporučujem najprije pročitati knjigu, a tek onda pogledati film.
Film bez knjige ne može niti približno dočarati predivni svijet unutarnjih doživljaja koji zaista duboko dodiruju i drmaju  naš svijet, pod uvjetom da ste sebi ikada postavili neko od životnih pitanja koje si postavlja Liz.
Priča se da se i nekoliko muškaraca rasplakalo nad nekim dijelovima knjige!
Uživajte u čitanju!
 
 
Halid Al-Hamissi
Taksi
Ratko Mavar
Zbirka pripovjedaka “Taksi” na prvi me pogled idejom podsjeća na slavni filmski omnibus “Noć na Zemlji” Jima Jarmuscha, čije su priče vezane uz taksije u raznim gradovima svijeta, ali za razliku od filma, ovdje priče ne pripovijedaju taksisti, već mušterija koja se vozi u njima.
Slavni egipatski novinar i književnik Halid Al-Hamissi prošao je taksijima svog glavnog grada uzduž i popreko, upoznavši njihove vozače.
Kairskih taksista ima, tako, od siromaha, preko doseljenika, do magistara znanosti kojima je to dodatni popodnevni posao u svakodnevnoj borbi za preživljavanje.
U skladu s njihovom raznolikošću, različite su i njihove životne priče koje su dijelili s književnikom za vožnje.
U 58 priča iz 58 vožnji taksijem, autor priča svoje doživljaje.
Neke su priče anegdotalne, neke životno mudre, a neke pak politički angažirane.
U vezi ovih zadnjih, razumijem da je ova hit-knjiga u Egiptu doživjela dvadesetak izdanja, no za mene je ipak malo previše unutarnje i regionalne dnevne politike.
S druge strane, kada bi knjiga bila o našim taksistima, vjerujem da bi politike u njihovim razgovorima bilo kudikamo više.
Al-Hamissijev “Taksi” izvrstan je izvor informacija o pravom,  neuljepšanom životu Kaira i današnjeg Egipta o kojemu, za razliku od drevnoga Egipta, ne znamo gotovo ništa.
Doznajemo tako u zbirci tko u gradu prodaje najbolju usoljenu ribu, koja su najbolja kina, to da su svi policajci podmitljivi i koliko im treba platiti, sve o kompliciranoj birokraciji i nesposobnoj vladi, koja su mjesečna primanja u obitelji i koliko im mašte treba da spoje kraj s krajem...
Priče su kratke, jasne, lako se čitaju i, na svu sreću, nisu opterećene autorovim analizama ili moraliziranjima.
On ne daje sud o kairskim taksistima i ne secira njihove stavove, nego pušta njih same da razgovorom stvore cjelovitu sliku, a k tome ih još ponekad,  novinarskom nepristranošću i znatiželjnim pitanjima, potiče da još preciznije izraze svoje stavove.
No, on se ne da uvući.
Tako, na primjer, kada naleti na religiozno-fanatičnog taksista, koji ga čitavim putem zasipa prijetnjama pakla i poziva na kamenovanje djevojaka koje se preslobodno odijevaju, Al-Hamissi se ne upušta u rasprave već pažljivo sluša i, naravno, jedva čeka da što prije dođe na odredište.
A kad ga jednom prilikom vozi taksist koji je i burzovni mešetar-amater, i krene objašnjavati sve zamke i mogućnosti poslovanja s dionicama, on ga pušta i zapisuje, ali i ljubazno odbija taksistovu pomoć oko brze zarade.
Kako je knjiga kratka, ni ova recenzija ne može biti preduga.
Zaključio bih je dojmom da je autor uživao sakupljajući ove životne sličice.
Njihovo bogatsvo je u tome što realnost stvara najnevjerojatnije priče i što su ljudi nevjerojatno snalažljivi kada ih ta realnost pritisne.
I na kraju, ne mogu se oteti dojmu da je Al-Hamissi pronašao pravu formu kako da javno uputi kritiku svemu  lošem u društvu, religiji i politici, kroz usta anonimnih taksista, ne uvlačeći tako sebe u nikakve sukobe i moguće tužbe.
Ipak je on samo zapisao što je netko drugi rekao...
u taksiju.
 
 
Agota Kristof
Velika bilježnica, Dokaz, Treća laž
Davorka Vidović
Knjigu mi je preporučio prijatelj, natuknuvši da je to jedna od onih, koja se, kad se otvori, ne ispušta iz ruku do kraja.
Istina.
Već nakon par stranica Agota me potpuno uvukla u svoj svijet.
Knjiga je zapravo trilogija sastavljena od tri cjeline, izvorno nastale kao tri odvojene knjige, objavljene unutar par godina tijekom druge polovice osamdesetih.
Za prvu u nizu, “Veliku bilježnicu”, Kristof je nagrađena Europskom nagradom za književnost.
Već na prvim stranicama upoznajemo se s glavnim likovima - blizancima Lucasom i Clausom.
Priča započinje kada ih kao devetogodišnjake, zbog političkih previranja i opće nesigurnosti s početkom rata, majka ostavi kod bake, neugledne i priproste starice koja živi na rubu pograničnog gradića.
Jasno je da se radi o Mađarskoj, Kristofinoj domovini, iako to ostaje do kraja neizrečeno.
Prvi dio trilogije daje nam sliku života i preživljavanja u ratnim okolnostima kroz sljedećih nekoliko godina, viđenih očima dječaka, kao svojevrsni zajednički dnevnik.
Jezikom ogoljenim od svake emocije, koji se koristi tek da opiše stvari i događaje onakvima kakve jesu, Agota vješto plete priču nabijenu brutalnošću, koja šokira, ostavlja bez daha, zgrožava i istodobno budi suosjećanje.
Lepeza likova s kojima se dječaci susreću u svojoj su izopaćenosti iskarikirani gotovo do krajnosti.
Svijet surovosti i smrti u kojem odrastaju i koji dijelom i sami stvaraju, izvrsna je alegorija rata kao nečega s onu stranu ljudskosti i razumljivosti.
Povezanost dječaka koji funkcioniraju gotovo kao jedno biće raspada se na kraju prvog dijela.
Dječaci se rastaju – Lucas ostaje u bakinoj kući u istom gradiću, dok Claus uspjeva pobjeći preko granice, negdje u “zapadni” svijet.
Drugi dio, “Dokaz”, prati daljnji život tada petnaestogodišnjeg Lucasa.
Iako se nakon prvog dijela čini da vas više ništa ne može šokirati, Agotino pero vodi još dalje u nova rastakanja ljudskog, s onu stranu tabua i društvenih konvencija.
Kao što je Slavoj Žižek rekao – iako ih često zbog sličnosti imena miješaju, horor Agote Kristof užasniji je od onog koji je stvarala Agatha Christie.
I potpuno je u pravu.
Pratimo Lucasa u ulozi oca invalidnog dječaka rođenog iz incestuozne veze, kao ljubavnika starije udovice traumatizirane gubicima, u čudnom odnosu s mjesnim partijskim sekretarom i gotovo očinskom odnosu sa župnikom.
Sve su to odnosi koji pričaju priče o raspadu i pokušajima izgradnje identiteta, o odvojenosti, usamljenosti, gubicima i beznađu, čime je autorica stvorila i jasan prikaz stanja duha u poslijeratnom društvu.
U trećem dijelu, “Treća laž”, slušamo priču Clausa, koji se kao pedesetogodišnjak vraća u isto mjesto, pokušavajući pronaći brata.
U nastojanjima da dokaže njegovo postojanje, čitatelj polako počinje naslućivati granice izmišljenoga koje skrivaju pravu istinu.
Kroz rasplitanje fikcije i stvarnosti, o čemu neću pričati kako ne bih pokvarila užitak čitanja, postaje jasan stvarni odnos braće, kao i priče koja ih je rastavila i razdvajala cijeli život.
Postaje jasan i svijet fikcija i mašte koji su izgradili jedan i drugi pokušavajući se zaštititi od boli zbog odvojenosti i praznine života kojeg su doživljavali kroz krajnje okrutnosti.
Romani Agote Kristof skupljeni u ovu trilogiju snažna su priča o razdvojenosti, usamljenosti te gubitku i rekonstrukciji identiteta.
Njezin jezik je jednostavan i neposredan, odvojen od emocija, a time kao da surovost svijeta koji je isplela postaje još direktnija i vidljivija.
Pitak i ljepljiv stil, ali nimalo lagana priča.
Ipak, sjajan roman iz pera prave pripovjedačke majstorice, koji ne ostavlja ravnodušnim.
 
 
Clarissa Pinkola Estés
Žene koje trče s vukovima
Senka Kušer-Mijić
Sjajna je prigoda moći koju riječ napisati o knjizi čiji je sadržaj tako fine strukture i pletiva riječi da, koliko god tema ozbiljna bila, s prvim stranicama koje otvaraš već znaš – čitaš tekst dubokog i iskrenog nadahnuća koji te prožima i nosi još dugo, dugo nakon čitanja.
Clarissa Pinkola Estes je Jungova psihoanalitičarka, doktorirala iz etno-kliničke psihologije koja se bavi i kliničkom psihologijom i etnologijom, pri čemu ova posljednja posebno proučava psihologiju skupine, poglavito plemena.
Kao znanstvenica, u svom terapeutskom radu, dolazi u kontakt sa brojnim ženama.
Sluša ih, liječi i prati pacijentice na putu ozdravljenja, oporavka, usmjerava ih i vraća središtu života, počecima novih početaka.
Već od najranijeg djetinjstva biva u doticaju s multikulturalnim sredinama i utjecajima, uviđa moć kazivanja, usmenog pripovijedanja, prenošenja i širenja riječi, misli, priča, bajki, predaja, koje upija, u sebi nosi, zapisuje i pamti, povezujući svoja stručna znanja sa znanjima i iskustvima majki naših majki.
To predanje, predavanje, davanje naraštajima u naslijeđe, širenje i prenošenje znanja, otkriva nam u ovoj knjizi, ima moć.
Govori nam mnogo o podrijetlu, korijenima, mekim strukturama našega bića, tananim krhotinama psihe koje, tako često razbijene kod žena, bivaju ponovo zakrpane ljepilom riječi, vidanjem koje su žene prenosile jedna drugoj u nasljeđe kao posebno čuvani lijek.
Estes je američka autorica čije podrijetlo i korijeni, prošarani različitim kulturnim i tradicijskim perima, čine perjanicu šarenu i bogatu, oplemenjenu onim tipom iskustva kojeg ćemo najčešće nazvati kao neposredno kazivanje, usmena riječ starice, bake ili kakve dalje rođakinje koja će nam, pomno odabravši temu, prenijeti svoje znanje, riječ iz svojih usta u naša širom otvorena koja to znanje u sebe unose poput napitka.
O čemu govori ova knjiga? Estes kroz bajke i usmenu predaju, kroz priče koje se prenose od davnina, tumači pozadinski, dubinski sloj teksta i njegove poruke, odnosa između likova, crpi priču, vodi nas i daje zaključak.
Govori o ženi.
Analizom bajki, crpi njihovo unutarnje tkivo i analizira tekst dubljim, psihoalanitičkim značenjem.
Govori o oku nevidljivom a duši spoznatljivom.
Jer, priča liječi.
I zaista, Clarissa Pinkola Estes je živi dokaz da je tomu tako.
Ako ste, u što iskreno sumnjam, zaboravili priče koje ste u djetinjstvu slušali, ona će vam dati poticaj da ih ponovo pročitate.
Da im se vratite i u njima, osim priče pred spavanje, uvidite odnose, poruke i mekane strukture koje doprinose lakšem sagledavanju odnosa,  poruke teksta, žarišta i slojeve koje otkrivamo u složenosti odnosa likova i segmenata priče koje, vrlo jednostavno, autorica prenosi u realan život, oslikava odnose i stanja, uočava ih, imanuje i nalazi rješenja.
Vidi izlaz.
Kraj puta.
Iscijeli nas kroz priču.
Vida nam rane.
Zaliječi nas i ojača.
Osnaži i ponuka da idemo dalje.
Da se dignemo, stresemo sa sebe sloj prašine, nakupina, tradicija, tereta, obrazaca, stereotipa...i iznova krenemo.
Da budemo probuđene ako već nismo.
Da zatrubimo ako do sada to nismo učinile i tom trubom, prvo probudimo uspavanu sebe.
Modrobradi, Kosturka, Ružno pače, Crvene cipele, Djevojčica sa žigicama, Žena s kosom od zlata (Zlatokosa), Bezruka djeva, Tuljanovo krzno, duševno krzno i još neke priče koje nalazimo u ovoj knjizi obrađene...samo su temelj, potka na kojoj se plete priča o arhetipu divlje žene, njenoj divljoj duši, pronalasku i iscjeljivanju onog dijela ženske psihe koji vibrira od brojnih slojeva.
U svim vremenima, društvima, naraštajima i kulturama, ona je uvijek tu.
Naša prava priroda.
Divlja žena.
Izvor života koji je u nama i kojeg, samo ako se zagledamo unutranjim ogledalom duše, možemo dotaći i vratiti se svom ishodištu.
U tom smislu, ova je knjiga izvanredan doprinos razumijevanju i prodiranju u žensku psihu, ali i prodiranje u tekst bajke.
U njenu morfologiju.
U čin pripovijedanja.
U ulazak i dopiranje do onog iskustva koje podijeliš s nekim iznimno intimno.
Oči u oči.
Na trenutak zatvoren od ostataka svijeta.
Ovo pričam samo tebi.
Majka priča, a ti slušaš.
Krijepiš se pred odmor i spavanje.
Zamišljaš da si netko drugi.
Ili ne zamišljaš.
Već si u toj koži lika pa se prepoznaješ i iznenađen od tog otkrića čezneš za nastavkom potrage.
Tako se kopa rov za izlazak iz mraka što svaka žena, prije ili kasnije, u svom životu čini.
Sa sobom, u vezi, u braku, na poslu, u društvu, u zajednici.
Uvijek u potrazi za izvorom, onim dijelom kojeg autorica naziva divljom ženom, učiteljicom, našom prirodnom naravi s kojom ćemo, “vidjeti ne kroz dva oka, nego kroz oko intuicije koje je mnogooko”.
Svaka od nas u sebi nosi divlju sebe.
Bez nje, kaže u knjizi Estes, “žene nemaju uši kojima bi čule govor duše”.
Metafora je sjajna.
Žena vučica.
Borac i nježna majka.
Ona koja hvata plijen, ali i hrani mlado.
Čuva, grije i po potrebi, napada.
Jer, svaka od nas u sebi nosi divlju sebe kojom se ogladnjela hrani.
Priziva je.
Svoju najvjerniju prijateljicu.
Pa na kraju, kada završiš s čitanjem knjige koju uzimaš sa strahopoštovanjem, ali i dvojbom jer posezajući za njom, dotičeš podeblji snop od preko pet stotina stranica teksta, zaželiš da njeno pripovijedanje potraje još barem toliko.
Odličan prijevod Lare Holbing Matković, zalijepljen za tekst autorice, omogućava riječima žuborenje bez prestanka.
Motivi se nižu a duša nam, probuđena, pjeva.
Clarissa Pinkola Estes će reći, dragi čitatelju, to je zato što nastupam kao cantadora, pripovjedačica.
“Ona koja priča s takvim zanosom da ti vjetar dodiruje lice”.
I doista.
Ona za ognjište knjige sjeda sa nama i začarana tim činom, otvara nam nove svjetove.
Bira riječi i pušta ih od sebe u prostor naših duša.
Tu se pokazuje kao odličan psihoanalitičar, ali i kao ona koja traga, sakuplja i na kraju prenosi, kazuje i donosi.
U zanosu koji ne prestaje sve do zadnje stranice.
Jer, ona najbolje zna kako za priču nije dovoljna samo tema.
Nije dovoljan lik.
Nije dovoljan pripovjedač i slušatelj, onaj kojemu se pripovijeda.
Priču ponajprije treba ZNATI ispričati.
Obući je najfinijim tkaninama riječi.
Oplesti joj tkivo misli.
I zatim je takvu, ukrašenu, predati drugima da je pamte i prenose.
Preporučujem knjigu svim ženama, ali i muškarcima.
Ženama zato jer je za njih, u prvom redu, knjiga i napisana.
Čitat će pitak, pijevni tekst, maestralnih tonova, nadahnut i što je najvažnije, ženi jasan i blizak.
Uz nju će lakše posegnuti dublje u sebe i vjedrom izvući na svjetlo ono što je duboko na dno palo.
Na tim se ostacima, govori u ovoj knjizi Estes, život ponovo može izgraditi.
A muškarcima čitanje toplo preporučujem u prvom redu zato što ovu knjigu vidim kao priliku da žene pogledaju s druge strane.
U trenucima kada nas, najčešće, ne mogu i uglavnom, ne umiju vidjeti.
Kada smo udaljene od čopora.
Na mjestu, gdje same, ostanemo u noći zavijati na mjesečini kada nas duša pozove.
Kada pjevamo.
Plešemo.
Slikamo.
Pišemo.
To je glavni razlog i zbog kojeg sam bila ponukana napisati osvrt na ovu knjigu.
Jer, mnoge sam knjige pročitala.
Zaista mnoge.
Ali, za ovu mogu sa sigurnošću reći da je - pročitala mene.
 
 
Gillian Flynn
Oštri predmeti
Tanja Tolić
Prvu djevojčicu mještani Wind Gapa, selendre na samom dnu Missourija, našli su kako zadavljena pluta u potoku.
Drugu su našli na ulici, pored zalogajnice, usred bijela dana.
I ona je bila zadavljena.
I jednoj i drugoj nedostajali su zubi.
Camille Preaker koja je relativno nedavno izašla iz psihijatrijske bolnice, gdje se samoinicijativno prijavila jer se od puberteta ozljeđuje, mora se nakon osam godina vratiti u rodni gradić i napisati priču o ubojstvima za chicaške novine u kojima radi.
Povratak joj teško pada jer je Wind Gap natopljen bolnim sjećanjima – onim na smrt mlađe sestre, od koje se nikad zapravo nije oporavila, na majku Adoru koja s Camilleinim poočimom i polusestrom nastoji održati privid sretnog života, na svoje i majčine prijateljice koje su redom ili histerične ili pijane gadure.
Ni Camille, da se razumijemo, nije baš neki cvijetak.
Osrednja je novinarka crne kronike, što nije za zamjeriti ako se ima na umu da piše o ubojstvima, silovanjima i tučnjavama.
Teško da se tu može razviti neka poetika riječi, a da se pritom ozbiljno ne naruši mentalno zdravlje.
Jednom, kao dijete, i ona je bila jedna od tih windgapških gadura, doduše u ponešto razblaženom obliku.
Ipak, Camille ima jednu kvalitetu kojoj je teško odoljeti – brutalno je iskrena, kirurški precizna u svojim zapažanjima i komentarima, inteligentna, suosjećajna i dobra osoba.
Od svih (ženskih) likova u ovome romanu, ona je sasvim sigurno najbolja, čak i kad lansira otrovne rečenice.
(Koje su, usput, sasvim zaslužene.)
“Oštri predmeti” Gillian Flynn, u izdanju zagrebačke Frakture, usisat će vas u svoju radnju, a još više u stil pisanja – u taj Camillein neumotani, izravni monolog – od prve rečenice i neće vas ispustiti sve do kraja, kada vas zapravo više ispljune, znojne i premorene nakon sulude, vrtoglave vožnje koja nalikuje noćnoj mori otvorenih očiju.
“Predmeti” su odlično napisan roman, a pothvat je tim veći, jer je u pitanju roman prvijenac, nakon kojeg je uslijedio još jedan slične tematike.
(Zove se “Dark Places” i nije još preveden na hrvatski.) Niti prvi, niti drugi roman – koji nisam čitala, ali se atmosfera da naslutiti prema kratkom opisu sadržaja – nisu romani za ljude tankih živaca i slabog želuca.
Flynnina tematika duboko je uznemirujuća.
Ako vam je teško gledati televizijske serije u kojima sve pliva u krvi ili raskomadanim tjelesima, ili pak odiše jezovitom atmosferom koju proizvodi duboko poremećeni ubojica nejasnih motiva (osim nerazblaženog zla), uznemirit će vas i ova knjiga.
Možda još i više, jer u njoj sve pliva u zloći.
Ubojstva djevojčica u “Oštrim predmetima” zapravo su samo uvod u ono što bi se, sociološkim terminom, moglo nazvati studijom zla maloga mjesta ili, još preciznije, studijom ženskoga zla na periferiji.
Lepeza ženske zloće u ovoj knjizi doista je impresivna i svakako intrigantna.
Imamo tako majku simboličkog imena Adora, što implicira adoraciju, njezine prijateljice koje su relativno umirovile svoju težnju za nadmoći, njihove kćeri koje tek stasaju u lokalnom nadmetanju muževima, lovom i brojem sinova i, na kraju, njihove kćeri koje su granicu zla pomakle do neslućenih razmjera.
One su Gadure 3.0, opskrbljene potpuno novim inventarom uvreda, podmetanja, kalkulacija i oštrih predmeta kojima nanose bol.
I dok su njihove majke i bake vlastitu zloću začinile cugom i barbituratima, one su mnogo konkretnije i u odabiru droge i u odabiru metoda osvete, kad adoracija drugih žena i curica tako “neprikladno” izostane.
Svoje uzore za te ženske likove Flynn je pronašla u likovima vještica i zlih maćeha iz bajki svog djetinjstva.
Nema tu vila i dobrih kuma; tek jedna koja se kreće na periferiji vida glavne junakinje i zapravo je sporedan lik, utjeha za kraj.
Kao obrazloženje za odabir teme, autorica navodi kako je ženska zloća u većini današnje literature i dalje vječni  tabu, jer su žene po definiciji “uvijek” žrtve.
Kad žena počini zločin, kaže Flynn, uvijek tražimo muškarca iza nje koji ju je na to natjerao.
U ovom romanu nema zlog muškarca.
Ali postoji, kao što smo već rekli, cijeli niz zlih, okrutnih žena.
Ne znam je li to neki marketinški trik, ili to autorica doista misli, no ona dosta otvoreno na svojoj web stranici slavi tu žensku zloću.
Poziva se upravo na te zle ženske likove iz bajki braće Grimm, opisujući ih kao uzbudljive, rasne karaktere.
Da, dobrota je u bajkama nerijetko dosadna i jadnjikava, no čini mi se da je zloća toliko rasna i dramatizirana primarno zato da nas se upozori koliko je opasna.
Nije mi bliska ideja slavljenja ženske zloće (kao uostalom ničije zloće) i ne precipiram to kao izraz ženske snage ili emancipacije (na što Gillian Flynn sugerira na svojoj web stranici).
Ženska zloća – sjetimo se primjera iz srednje škole ili ureda doslovce zatrovanog napetošću između natjecateljski raspoloženih žena – nije privlačna ni na koji način.
Otrovna je, podmukla, perfidna.
Muška zloća je otvorena, gruba i nerijetko agresivna.
Moguće je, naravno, i obratno, moguće su i kombinacije.
Ne treba generalizirati.
Kad je zloća posljedica ludosti, nekako nam je još i prihvatljiva u smislu objašnjivosti, jer ludost slovi kao bolest na koju nije moguće dramatično utjecati.
Kad je zlo posljedica proračunatosti, istinski je zastrašujuće.
Ja se tješim time da je proračunatost takve vrste, bez očite ludosti, zapravo posljedica duboke podvojenosti i nesposobnosti pojedinca koji čini zlo da osvijesti da nešto s njime nije u redu.
Što se tiče autoričinog “navijanja” za žensku zloću, i tu se tješim – time da takvi likovi mogu biti “simpatični” samo iz vizure nekoga tko je odrastao okružen ljubavlju i razumijevanjem, što autorica, prema vlastitom priznanju, jest.
Na fotografiji izgleda dosta milo, iako tvrdi da je u djetinjstvu mučila mrave i njima hranila paukove.
U osvrtu na knjigu, pisac Stephen King napisao je sljedeće: “Nakon što sam ugasio svjetlo, priča mi je i dalje bila na pameti, sklupčana i siktava poput zmije u procijepu.
Začudno opaka proza, oplemenjena oštrim pismom i još oštrijim uvidima.”
Sklupčano i siktavo.
To su riječi koje bih i ja upotrijebila da sam ih se (prva) sjetila.
Nisam sigurna da ću poželjeti pročitati drugi roman Gillian Flynn jer mi se ne sviđa takva slika svijeta.
Ali ovaj, o ženskoj zloći, svakako ću zapamtiti.
 
 
 
Vikram Seth
Kišni paviljon
Tanja Tolić
“I ti ćeš se udati za momka kojeg ja odaberem”, reče gospođa Rupa Mehra čvrsto svojoj mlađoj kćeri.
Lata je izbjegla čuti majčinu zapovijed tako što je razgledavala velik rasvijetljen vrt Prem Nivasa.
“Hmm”, promrmljala je.
“Znam ja što znači taj tvoj hmm, mlada damo.
A ja ti kažem da neću podnositi nikakve hmmove što se toga tiče.
Ja znam što je najbolje za tebe.
Sve što činim – činim zbog tebe.”
Zbiva se to u Indiji, ranih pedesetih godina.
Godine 1947.
najveća demokratska zemlja na svijetu, s populacijom, danas, od 1,2 milijarde ljudi, postala je neovisna.
Britanci su otišli, muslimanska područja udružila su se u Pakistan, a tri godine kasnije Indija je dobila svoj prvi ustav.
Usprkos tome, gospođa Rupa Mehra odlučna je svojem najmlađem djetetu, kćeri Lati, naći prikladnog momka.
Neovisnost od Britanca još nije značila neovisnost od brižne majke koja ne vjeruje da je ljubav moguće naći vlastitim izborom.
Arun, najstariji sin u obitelji Mehra koja je prerano ostala bez oca, najbolja je potvrda toga, jer je iz vatrene zaljubljenosti oženio bezobraznu Minakši Ćhaterđi, čije moderno ponašanje gospođa Rupa Mehra nikako ne odobrava.
Saviti, starijoj kćeri, gđa.
Mehra našla je boležljivog, ali dobrog supruga, Prana Kapura.
Ostale su joj samo dvije brige – najmlađi sin Varun, koji luta bez jasne slike o budućnosti, i Lata, ta tvrdoglava cura koja je uvjerena kako je u stanju sama najbolje odabrati.
S Vikramom Sethom, autorom romana “Prikladan momak”, u originalu “A Suitable Boy”, susrela sam se prvi put prije više od 10 godina.
Zelena, debela knjiga mekog uveza, na engleskom jeziku, činila se impozantnim zadatkom.
Stigla sam, čitajući, točno do mjesta gdje završava, u hrvatskom prijevodu, prvi dio trilogije, “Kišni paviljon”.
Sethov hrvatski izdavač, zagrebački Profil, odlučio je knjigu razlomiti u tri dijela, vjerojatno računajući da će knjigu tako biti lakše čitati, a i lakše prodati jer bi originalno izdanje, od čak 1474 stranice, i koštalo mnogo više od 129 kuna.
Lakše je, vjerojatno, triput prodati knjigu od stotinjak i nešto kuna, nego odjednom debeli svezak od par stotina.
“Prikladan momak”, odnosno prvi dio “Kišni paviljon” (nazvan tako zbog kiše suza koje će u jednom paviljonu proliti Lata…) doista je izazovno djelo.
Prevoditelj Marinko Raos, inače profesionalni diplomat koji je prevodio Pamuka, Fukuyamu i Safrana Foera (ali i Johna Le Carréa i P.
D.
James) obavio je dobar posao.
U originalu, na engleskom, na kojem Indijac Seth pomalo “izdajnički” piše, pravdajući se da je engleski “njegov instrument”, “Prikladan momak” nabijena je knjiga koja zahtijeva tvrdoglavu koncentraciju.
Problem nije u stilu, jer je tečan, pripovjedan, maestralan.
Problem nije niti u likovima, nego u njihovoj količini.
Seth je načelno postavio četiri pripovijedne linije koje prate četiri obitelji – Mehre, Kapure, Khanove i Ćhaterđije, a svaka od tih pripovjednih sekvenci ima svoje digresije, jer je u svakoj obitelji mnogo djece.
Iako je Lata glavna junakinja ovog povijesno-ljubavnog romana, pošteno bi bilo reći da zapravo imamo 14 glavnih likova, koliko ima djece, a njima treba pridodati i šestero živih roditelja i još brojne druge likove s kojima se sudbine djece i roditelja isprepliću.
To znači da u svakom trenutku pratimo oko 20 likova i njihovih životnih priča.
Mnogo je lakše to čitati na hrvatskom jeziku, iako sam se vratila engleskom originalu, nestrpljiva doznati što se zbilo s Latom, nakon što je upoznala “neprikladnog” momka.
Vikram Seth je predivan pisac, iz mnogo razloga.
Tada, prije desetak i više godina, “Prikladnog momka” prekinula sam da bih pročitala njegov treći roman “An Equal Music”, kojeg je objavio 1999.
godine.
Radnja, smještena u modernu Europu, u vrijeme dok je Seth bio u ljubavnoj vezi s francuskom violinisticom Philippe Honoré, prati živote klasičnih glazbenika i njihovu muziku.
Ne morate, kao Seth, svirati indijsku flautu i čelo, te pjevati Schubertove melodije (kao Kakoli u romanu…), da biste bili svjesni umijeća kojim je Seth dočarao ljepotu glazbu.
Sjećam se da sam tada zažalila što, kad već ne pjevam i ne sviram nikakav instrument, barem nemam dar da tako pišem o glazbi kao on.
Seth je, osim za glazbu, talentiran i za jezike.
Studirao ih je nekoliko, uključujući velški, njemački i francuski, pored toga što govori mandarinski, engleski, urdu i hindi.
Tako da mu se “izdajništvo” zbog pisanja na engleskom u neovisnoj Indiji može oprostiti.
“Prikladnog momka” pisao je gotovo deset godina i napisao remek-djelo.
U njega je doslovce utkao svoj život.
Već površno poznavanje njegove biografije, otkriva da se u likovima Late, Savite i članova obitelji Ćhaterđi, može prepoznati njegova vlastita životna priča.
Njegov otac Prem bio je direktor tvrtke za proizvodnju cipela zbog čega postaje jasno kako je uspio tako precizno (i tako zanimljivo!) opisati sekvencu koja uključuje Vinu i Kedarnatha Tandona.
Njegova majka Leila – krajnje fascinantno! – bila je prva žena sutkinja na Visokom sudu u Delhiju, ujedno i prva koja je postala glavna sutkinja državnog Visokog suda u Simli, što objašnjava nebrojene detalje iz života gospodina suca Ćhaterđija.
Njegov mlađi brat Šantum danas vodi budističke meditacijske turneje, što neodoljivo podsjeća na Dipankara Ćhaterđija i njegovo nastojanje da dohvati tajnu postojanja.
Seth nikada nije krio da je inspiraciju za likove iz “Prikladnog momka” potražio u svojem životu; dapače, jednom je prilikom rekao da je jedino pas, kućni ljubimac obitelji Ćhaterđi, zadržao svoje pravo ime i u romanu, jer ga on jedini ne može tužiti.
Prepričati radnju “Prikladnog momka”, odnosno zasad “Kišnog paviljona”, naprosto je nemoguće.
To bi bilo kao da pokušavam prepričati, u nekoliko redaka, svoj ili bilo čiji život.
Toliko je rukavaca u koje se mora zaći, toliko sjećanja, toliko snova, želja, nadanja… Toliko pogrešaka i uspjeha, toliko trenutaka slavlja i poraza, da to ne može stati u nekoliko stotina riječi.
Da bi se shvatila sva kompleksnost života, treba ga naprosto proživjeti – punim plućima, punim srcem.
Vikram Seth dao je čitateljima upravo taj dar.
Da potpuno, bez cenzure, uđu u svaku poru drugoga živog bića i iskuse njegov život za trajanja svog vlastitog.
Neprocjenjivo! A onda to pomnožite s dvadeset i shvatit ćete veličanstvenost njegova pothvata i razumjet ćete zašto mu je trebalo gotovo deset godina da dovrši, kako ga nazivaju, indijski “Rat i mir”, jedan od najdebljih modernih romana i da pritom čitatelje ne uplaši količinom stranica, nego ih još i oduševi.
Ovakvi romani danas gotovo da se više i ne pišu.
Treba za njih mnogo sape, mnogo inteligencije, mnogo umijeća, promišljanja, zaranjanja u intimu, vlastitih egzorcizama i nimalo taštine da se odbaci sve ono nebitno i naprosto ispriča dobra priča.
Ili, kako je britanski The Times, svojedobno napisao u svojoj recenziji: “Nađite vremena za ovaj roman.
Pravit će vam društvo do kraja života.” 
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Jorge Bucay
Voljeti se otvorenih očiju
Tanja Tolić
Jednom davno, ljudi nisu mogli birati za koga će se udati ili koga će oženiti.
Umjesto njih, to su činili njihovi roditelji.
Brak je bio više spona među obiteljima nego među individuama.
Grčka kultura ujedinjavala je seks i brak, ali je romantična ljubav bila rezervirana za odnose muškaraca i mladića.
U dvorskoj ljubavi iz 12.
stoljeća, ljubavi je bilo, ali je formalno bila odijeljena od braka.
U 19.
stoljeću brak se počeo, barem idejno, zasnivati na romantičnim idealima, ali je seks bio isključen iz toga.
Ukratko, niti jedno tradicionalno društvo nije uzimalo u obzir osjećaj individualne spontane ljubavi kao važeće baze za dugotrajan odnos između dvoje ljudi.
Tek se nedavno pojavilo vjerovanje da ljubav, seks i brak moraju biti usmjereni na jednu osobu.
Mi smo prvi koji pokušavamo ujediniti romantičnu ljubav, seksualnu strast i monogamnu bračnu obvezu u samo jedan sporazum.
Što nam je ta sloboda donijela?
Konkretno, u Hrvatskoj je u godinu dana broj brakova porastao za jedan posto, a broj razvoda, istodobno, za pet posto.
Statistike govore da otprilike svaki četvrti brak završi razvodom, a ne onom “voljeli su se dok ih smrt nije rastavila”.
Individualna sloboda izbora dovela je i do toga, ako je vjerovati istraživanjima, da zaljubljenost traje 5 minuta, a ljubav najviše četiri godine.
Više nitko ne zna kako je do toga došlo, no mnogi su uvjereni kako je sedma godina braka krizna.
Nedavna studija je pak pokazala da ako parovi i uspiju preživjeti tu sedmu godinu, njih će se više od polovice razvesti nakon 12.
godine braka.
Oni koji pak prežive i dvanaestu, kriznu godinu, u braku najčešće ostaju samo zbog moralnih, društvenih ili ekonomskih razloga.
Dakle, vraćaju se, mogli bismo reći ironično, tradicionalnim vrijednostima.
Ukratko, čini se da su brak i ljubav osuđeni na propast i prije nego smo zapravo uspjeli okusiti tu novootkrivenu slobodu biranja.
Ako se okrenete oko sebe i dobro zagledate u te parove i brakove, sve će naoko potvrđivati tu tezu.
Znate li ijedan doista sretan par?
Argentinski psihoterapeut Jorge Bucay, hrvatskoj publici poznat po knjizi “Ispričat ću ti priču”, odvažno se otisnuo u to minsko polje suvremenih odnosa u svojoj novoj knjizi “Voljeti se otvorenih očiju” (Fraktura, 2010.).
Priča počinje bezazleno: marketinški stručnjak Roberto dobije e-mail namijenjen nekom Fredyju i obriše ga bez razmišljanja.
Međutim, mailovi i dalje stižu, a znatiželjni Roberto počinje ih čitati.
Šalje ih psihoterapeutkinja Laura koja zajedno s Fredyjem piše knjigu o ljubavnim odnosima.
Nakon prvih desetak stranica, u kojima Laura svojim mailovima pokriva opća mjesta ljubavne filozofije, i Roberto i čitatelj naći će se uhvaćeni u seriju eseja koji propitkuju pravu prirodu zaljubljenosti i ljubavi, otkrivaju ranjenu djecu u nama koja uporno opstruiraju naše intimne odnose, razotkrivaju životne iluzije, rastvaraju naše identitete/uloge i poučavaju nas tko mi uistinu jesmo i kakva stvarna ljubav jest.
“Voljeti se otvorenih očiju” počinje kao knjiga koja govori o ljubavi kao odnosu dvoje ljudi, a onda strelovito skreće u bit stvari, u istinu koja je mnogima bolna dok ne otvore oči i shvate da je jedina po kojoj bismo zapravo trebali živjeti – voljeti drugoga nije moguće ako prije toga ne zavolimo sebe.
Ako ste se ikad pitali što nam se zapravo događa kad se zaljubimo, dobit ćete odgovor.
“Kad se čovjek zaljubi, zapravo ne vidi drugoga u njegovoj ukupnosti, nego taj drugi djeluje kao platno na koje zaljubljeni projicira svoje idealizirane aspekte“, odgovara Bucay.
Ako ste se pitali zašto zaljubljenost traje pet minuta, a ljubav traje...
pa, doista može trajati dugo, pa čak i zauvijek, Bucay i na to daje odgovor: „Zaljubljenost nije osjećaj koji dijelimo jer još ne postoji netko s kime bismo ga dijelili.
(...) Ljubav je, naprotiv, promišljen i skupocjen proizvod.“ A ako se pitate zašto je ljubav trajala samo godinu, dvije, tri, četiri..., odgovor je prilično otriježnjujuć: „Razmišljanje da će nas ljubav spasiti, da će riješiti sve naše probleme i osigurati nam neprestano stanje sreće ili sigurnosti, samo nas drži u fantazijama i iluzijama i oslabljuje pravu snagu ljubavi, a to je snaga transformacije.“
Usprkos tematici, ovo nije knjiga samo za one koji su u paru.
Zapravo, bilo bi poštenije reći, ovo je knjiga za sve one koji su spremni za razmišljanje (i postojanje) izvan para – bez obzira jesu li „upareni“ ili nisu.
Dapače, ova će knjiga onima koji, iz raznih razloga, nisu uspjeli ostvariti taj „imperativ para“ – koji, osobito ženama, nameće stav da nisu cjelovite, da nisu uspješne ako nemaju nekoga – doći kao istinska utjeha.
Moj prijatelj Bruno zna reći kako se ponekad čini da svi oni koji su sami žele nekoga naći, a svi koji su u vezi žele iz nje izaći.
Ova knjiga to potvrđuje.
Doista, svi smo mi u potrazi.
Ono što često ne znamo jest da ne tražimo tog nekog drugog, nego samoga sebe, a „drugi“ često dobro dođe kao dežurni krivac kad ne uspijevamo u toj potrazi za samim sobom.
Upravo je zato, vjerujem, Bucay ispisao jedno poglavlje, jedan Laurin mail, koji se meni ubraja među najbolje misli ikad zapisane.
Bucay u njemu govori o našim identitetima kao sredstvu pronalaženja pravoga Ja.
Objašnjava kako svoje identitete – a možemo ih nazvati i ulogama (muža, žene, brata, sestre, djeteta, roditelja...) - kreiramo upravo zato što želimo biti voljeni.
Prvi smo konstruirali da bi nas voljeli roditelji.
Stvorili smo ga tako da smo sebe oblikovali po njihovim željama, po onome za što su nas hvalili, a prikrivali smo i suzbijali ono što im se nije sviđalo (iako je za nas bilo sasvim dobro).
Potom stižu prve, i druge, i treće ljubavi, a s njima i novi identiteti.
Rijetko tko od nas je uspio stvoriti identitet koji bi se trebao svidjeti biću s kojim ćemo ostati do kraja života.
Nama samima.
Na to naše godinama konstruirano Ja vremenom se više-manje ugodno naviknemo.
„Navikli smo na njega: ne znamo kako je to prepustiti se nesputan vlastitim identitetom“, objašnjava Bucay.
Bojimo se, i veoma je teško zaći na mračna mjesta našega bića – ona mjesta koja smo šutnuli nogom kako bismo se svidjeli onima čiju smo ljubav priželjkivali - i napustiti svoj stari i dobro poznati identitet.
Što je rekao dalje, neću vam otkriti.
Pročitajte knjigu, vrijedi.
Još par misli prije kraja.
Ako je cjelokupna potraga za ljubavlju zapravo potraga za samim sobom, čemu onda uopće parovi, čemu brak, čemu veze? Bucay odgovara citirajući svoje prethodnike, psihoterapeute: „Nikad kao dosad bliski odnosi nisu nas poticali da se suočimo sa samima sobom i s drugima s toliko iskrenosti i svjesnosti.
U prošlosti, onaj tko je htio istraživati najdublje misterije života zatvarao se u samostane ili vodio isposnički život.
U današnje doba, bliski su odnosi postali, za mnoge od nas, nova nepokorena zemlja koja nas dovodi licem u lice s našim bogovima i demonima.” Okej, drugi su tu zapravo zato da bi nam bili zrcala? Ne.
Ili, barem ne samo zato.
Drugi su tu da bismo  iskusili ljubav na N-tu potenciju.
O tome ne mogu pisati, barem ne iz iskustva u paru.
Ali znam jedan par koji je istinski sretan i koji mi dopušta da njihovoj ljubavi svjedočim kao njihov prijatelj (pa bih o ljubavi na N-tu potenciju možda ipak mogla govoriti).
O zaljubljenosti i ljubavi ispričano je mnogo legendi, a premalo stvarnih priča.
Zato je ova knjiga dragocjena.
Jorge Bucay i njegova knjiga “Voljeti se otvorenih očiju” za generacije 21.
stoljeća imat će, nadam se, jednako značenje kakvo je za generacije druge polovice 20.
stoljeća imala knjiga “Umijeće ljubavi” napisana 1956.
Erich Fromm dobio je dostojnog nasljednika.
 
 
Anoniman 
Knjiga bez imena
Merita Arslani
Što god činio, ne čitaj “Knjigu bez imena”! Ona donosi smrt svakom tko je pročita.
Ova najava na koricama “Knjige bez imena” anonimnog autora izmamila mi je osmijeh na lice, jer tako pompoznu najavu bilo čega nisam vidjela već godinama.
No, najava mi je bila simpatična pa sam se bacila na čitanje – mora da ju je smislio neki teški zajebant, svjestan da čitatelji ponekad traže i pisce čija imena ne završavaju među kandidatima za nagrade, a njihove knjige nisu na listama najboljih koje sastavljaju ugledni magazini.
Oko “Knjige bez imena” stvorila se prilična gungula i postala je kultna mnogo prije nego je objavljena u tiskanom izdanju.
Prvi put je objavljena na siteu Lulu.com i veoma brzo je dobila veliki broj poklonika.
Autor je do danas ostao nepoznat, a knjiga sigurno nikada neće dobiti naslov, te je zbog ove neobične marketinške fore izazvala razna nagađanja o tome tko je uistinu napisao knjigu.
Najčešća teorija je da je autor Quentin Tarantino i to zbog radnje, koja podsjeća na njegove trashy filmove – “Pulp Fiction” i “Od sumraka do zore”.
No, da je Tarantino ovo napisao, već bi se, vjerujem, znalo.
Ovako su špekulacije da je on autor knjige samo doprinjele njezinoj popularnosti.
Radnja se događa u gradu Santa Mondega, za kojeg nije baš jasno gdje se točno nalazi, ali prema priči i likovima, mogao bi biti Teksas.
Mogao bi biti i Meksiko, a u originalnom PR tekstu za knjigu kao mjesto radnje navodi se  Južna Amerika.
Kako god bilo, Santa Mondega je mali grad u kojem glavnu riječ vode kriminalci, plaćeni ubojice, propalice, probisvjeti, revolveraši, tajkuni sumnjive prošlosti i slična ljudska gamad koju svatko normalan prezire.
Stranci u Santa Mondegi nisu dobrodošli i svakome od njih je to jasno čim se pojavi u gradu.
Sve važno u gradu uglavnom se događa u smrdljivim krčmama gdje sve one ranije spomenute propalice provode većinu vremena, a glavno mjesto okupljanja je bar Tapioca, kojeg vodi vlasnik Sanchez.
On je tipični ljigavac i velika kukavica u čijem se baru pet godina prije početka priče u knjizi dogodilo masovno ubojstvo.
Misteriozni Bourbon Kid, najbrži i najprecizniji revolveraš u regiji, pobio je sve goste Tapioce koji su se u jednom trenutku zatekli unutra, osim naravno Sancheza.
Sanchez je jedan od onih konobara koji se u trenutku kada se u baru događa neka velika nevolja sakriva ispod šanka ili iza zida, pa tako u pravilu preživi svaki ispaljeni metak, a Tapioca je mjesto gdje se dnevno potroši i po nekoliko stotina metaka u međusobnim sukobima gostiju i pridošlica.
Pet godina je prošlo od kada je Bourbon Kid iza sebe ostavio krv i rasulo i prema onome što se opet počelo događati u Santa Mondegi, čini se da se Bourbon Kid vratio.
Odjednom gomila stranaca pristiže u Tapiocu i postavlja čudna pitanja, a sva pitanja imaju veze s Bourbon Kidom.
Osim standardnih kriminalaca i propalica, u Tapiocu dolaze i dva svećenika, Peto i Kyle, koji postavljaju podjednako neobična pitanja, a svima im je zajedničko da su zainteresirani za kamen Mjesečevo oko.
Mjesečevo oko oduvijek je pripadalo habalskom samostanu iz kojeg dolaze Peto i Kyle, ali je nakon kojekakvih čudnih događaja kamen nestao iz samostana i u međuvremenu promijenio nekoliko vlasnika.
Potraga za Mjesečevim okom rezultirat će s puno mrtvih u Santa Mondegi, a usput se događa i nekoliko brutalnih ubojstava koja na prvi pogled nemaju nikakve veze s dragocjenim kamenom, ali imaju veze s Bourbon Kidom.
Samo on, naime, može iza sebe ostaviti tijela bez glave, zakucana na plafon, i hektolitre krvi.
Tu je i “Knjiga bez imena” zbog koje oni koji su je pročitali nisu dobro završili, a bliži se i potpuna pomrčina kada će u Santa Mondegi zavladati zlokobni mrak.
To znači još ubojstava, krvi i kriminala, a Mjesečevo oko još nije pronađeno.
Potpuna pomrčina u grad dovodi i vampire, koji će mnogima pomrsiti račune, a i konačno se glavom i bradom ukazuje najveći zločinac - Bourbon Kid.
Možda vam ovaj kaos od priče zvuči sumanuto i nezanimljivo, no ovo je definitivno jedna od najzabavnijih knjiga koje sam pročitala u posljednje vrijeme.
Ne tražite ništa duboko u ovoj knjizi, jer likovi nisu razrađeni i o njima samo znamo da su propalice i kako se zovu.
I da, koliko brzo mogu potegnuti pištolj.
Dok čitate njihove razgovore, naučit ćete pokoju novu psovku ili izraz koji nećete imati gdje upotrijebiti, osim ako se ne družite s istim takvim likovima.
Mislim, zaista, kome možete reći: “Imaš li ti u glavi govna ili mozak?”
“Knjiga bez imena” pisana je jednostavno, pa vam niti jedan detalj neće promaknuti, a svaki odlomak završava lukavo, s prilično zanimljivim završecima koji vas samo tjeraju da čitate dalje.
I, treba li uopće napomenuti - nećete umrijeti.
 
 
Kristin Cast
Obilježena
Ivana Bajer
Roman “Obilježena”, koji su napisale majka i kći, P.C.
i Kristin Cast, prvi je iz serijala “Kuća Noći”, od kojeg je dosad u svijetu objavljeno šest nastavaka, sedmi će biti objavljen ove godine, a autorice ih planiraju ukupno devet.
U Hrvatskoj su, osim “Obilježene”, objavljena još tri nastavka – “Izdana”, “Izabrana” i “Neukroćena”.
“Obilježena” je još jedna zabavna vampirska knjiga koja se čita “u dahu”, bez ispuštanja iz ruku.
No, u ovoj vampyrskoj knjizi ljudi i vampyri (autorice su odabrale ime vampyri, a ne vampiri, jer im se svidjelo kako izgleda) znaju za postojanje onih drugih, samo se trude živjeti odvojeno.
Također, u ovoj se knjizi – što je odstupanje od klasičnog vampirskog mita - vampyrom ne postaje ugrizom, već su vampyri odabrani ljudi koje Tragač obilježi Plavim Biljegom, preciznije polumjesecom na čelu.
Knjiga za to nudi i “znanstveno” objašnjenje; obilježavanjem se aktivira gen u ljudskoj DNK-a koji uzrokuje da odabrana osoba postaje vampyr.
No, vampyr se ne postaje samo tako - potrebno je nekoliko godina da se dovrši transformacija iz ljudske osobe u vampyra.
I pritom je, ukoliko tijelo odbaci promjenu, moguće umrijeti.
Zbog toga se mladi vampyri, junaci ove knjige, jako boje smrti, uostalom kao i ljudi, što njihov “odnos snaga” čini ponešto izjednačenijim nego u većini dosadašnjih vampirskih knjiga.
Glavnja junakinja 16-godišnja Zoey Redbird već na početku knjige biva obilježena.
To podrazumijeva i potpuno raskidanje veza s prijašnjim životom i odlazak u vampyrski internat koji se zove Kuća Noći.
Po dolasku uviđa da ni u toj školi, u usporedbima s “ljudskim” školama, stvari nisu mnogo drugačije: ono što su u tipičnim američkim školama popularne navijačice, ovdje su prelijepe i prilično zločaste voditeljice udruženja vampyra, a nazivaju se Kćerima Mraka.
Već od prvih stranica, i prvih dana u školi, kreće borba za moć koju nameće glavna negativka u knjizi, voditeljica Kćeri Mraka – Afrodita.
Afrodita je, naravno, ljubomorna na Zoey.
Zoey je, naime,  jako lijepa i k tome iznimno nadarena vampyrica, a toga nije svjesna...
I u nju se zagleda Afroditin bivši: najljepši vampyr u školi – Erik.
Naravno, kakav bi to tinejdžerski roman bio, ako ne bi imao ljubavnu priču?! To je uvijek najbolji dio!
I tu počinje borba za moć, u kojoj Zoey podržava grupa vjernih prijatelja koje je stekla u svojem novom domu: cimerica Stevie Rae, “telepatske blizanke” Erin i Shaunee i gay prijatelj Damien (hodajuća enciklopedija i modno najosvješteniji od svih, totalno cool lik!).
Knjigu su, kao što sam spomenula, napisale majka i kći.
Mama P.C.
je spisateljica i profesorica, a kći je imala zadatak pobrinuti se da knjiga, izrazi i radnja budu “dovoljno bliski tinejdžerima”.
U tome je prilično uspjela.
Knjiga, na trenutke, ima previše tinejdžerskih klišeja (u trenutku kada Zoey prvi put ulazi u sobu, s TV-a se čuje MTVs Real World, a Afrodita je opisana kao “mlada verzija Sarah Jessice Parker”…), ali je istodobno jako zabavna i nekako mistično privlačna! Vampyri, naime, jako uživaju u svojoj školi jer su im predavanja zabavna i potiču kreativnost, profesori u školi su zapravo mentori i prema učenicima se ponašaju jako prijateljski, a uspijevaju ih naučiti i pokoju mudrost o životu.
Vampyrska vrsta je prikazana kao veoma produhovljena (u svemu što rade odaju štovanje vrhovnoj božici Nyx), glavnu riječ u Kući Noći ima nadsvećenica Kuće Noći Neferet i – ne manje važno - vampyrsko društvo je u potpunosti matrijarhalno.
Žene su te koje imaju moć i treba li uopće spominjati - prema forumima većinu čitateljstva serijala  čine upravo djevojke.
Muškarci su u tom društvu poštovani, imaju bitne uloge i dobivaju vrijedne darove od božice Nyx, no žene su te koje vode cijelo vampyrsko društvo!
Vremenom, kako “odrastaju”, vampyrima se po tijelu pojavljuju cool tetovaže (pogledajte ilustracije na naslovicama knjiga iz serije Kuća noći).
Da ne postoji taj mali detalj potencijalnog umiranja, ako tijelo odbaci preobrazbu (a nemoguće je znati da li će ju odbaciti ili ne), kao i sitni detaljčić žeđi za krvlju koju, o da, ovi vampyri itekako osjećaju – gotovo da čovjek poželi postati jednim od njih!
Totalno su cool!  :)
 
 
 404
Ova stranica više ne postoji, a možda nikad nije niti napisana.

Provjerite ipak da niste samo pogrešno upisali adresu stranice.
Vratite se na početnu stranicu i pokušajte ponovo.
Copyright © 2010.-2021.
najboljeknjige.com.
Sva prava pridržana.
Kolačići (cookies) pomažu u korištenju ove stranice.
Korištenjem pristajete na korištenje kolačića.
Saznajte više 
Lauren Kate
Pali anđeo
Tanja Tolić
Lucinda Price ima 17 godina, a posljednjih dvanaest opsjedaju ju sjene.
Nikada nije sigurna kada će se pojaviti, ali najčešće to čine kada je u blizini vode ili šume.
Sjene su podmukle, prijeteći se vuku na rubu njezina vida, a upravo su počele postajati opakije nego ikad prije – guraju ju i omotavaju se oko njezina tijela, što u Luce budi ogromnu tjeskobu.
Pored toga, Luce u novu školu, zapravo popravnu ustanovu Mač i križ, dolazi teško opterećena prošlošću.
Od roditelja je odvojena na preporuku socijalne službe i psihijatra, koji nisu sasvim uvjereni da je nevina u stravičnoj nesreći koja se dogodila u prethodnoj školi.
Trevor je mrtav, a Luceino sjećanje na taj događaj je kaotično, zbog čega je i ona pomalo uvjerena da je zapravo luda.
U novoj školi, čini se, njezina će ludost možda moći proći relativno neopaženo: tu je luckasta Arriane s čudnim ožiljkom na vratu, Penn koja se čini normalnom, ali ima nevjerojatan pristup tajnim informacijama, zlokobna Molly, Luceina nova noćna mora, koketna Gabbe koja se pojavi uvijek kad ne treba, zavodljivi Cam zelenih očiju za kojeg je svi upozoravaju da bude oprezna i… Daniel, šutljivi zlatokosi mladić za kojeg je Luce uvjerena da ga zna otprije.
“Pali anđeo” Lauren Kate, roman od 368 stranica koji je objavilo zagrebačko Znanje, dobar je - i odabir i posao, iz nekoliko razloga.
Knjiga mekog, džepnog izdanja jedna je iz nove edicije “Knjiga dostupna svima” koje se, od ovoga ljeta, prodaju u svim hrvatskim supermarketima za cijenu od svega 19,90 kuna.
Iako ljubitelji knjige već pomalo gunđaju kako je uvredljivo, pa možda čak i sramotno da se knjiga počela prodavati između salate i krumpira, budimo realni – otkako se knjiga počela prodavati uz novine na kiosku za sitnu cijenu, ovo je najpametniji poslovni potez u Hrvatskoj u posljednjih nekoliko godina kad je knjiga u pitanju.
Bila pored knjiga glavica salate, set jeftinih emajliranih lonaca ili enciklopedijski tom, ovako niska cijena izbit će izbirljivima svaki argument iz ruke.
Da je barem više ovako jeftinih knjiga! (Uostalom, u ovoj se ediciji, između ostalih, nalazi i “Parfem” Patricka Süskinda, iznimno njemačko djelo koje se proteklih godina prodavalo za višestruko veću cijenu!)
Nakladnik je, zadržimo se još malo na biznisu s knjigama, obavio prilično pristojan posao.
Meko, savitljivo izdanje najbolji je odabir za pasionirane čitače jer podrazumijeva da ga se može čitati bilo gdje i utrpati u bilo koju torbu.
Koliko će dugo trajati, teško mi je procijeniti, ali knjigu sam pošteno savijala, a još ne pokazuje naznake ispadanja stranica.
Prijevod je korektan, lektura nešto slabija (duple riječi, tipfeleri), no knjiga je zapravo pretrpjela samo jednu ozbiljniju pogrešku.
Autorica sage “Sumrak”, na koju se knjiga referira na naslovnici, ne zove se Stephanie, nego Stephenie.
(Na te bi stvari ipak trebalo paziti jer su uočljivije.)
Zašto je “Pali anđeo” dobar odabir, osim što je dobar posao? Zato što je nakladnik idealno pogodio novi trend.
Vampiri postaju pomalo zamorni, a anđeli – jer o njima je riječ u ovoj knjizi - još ni izbliza nisu iscrpljeni.
U usporedbi s Danielle Trussoni i njezinom “Angelologijom”, Lauren Kate neusporedivo bolje piše: zna postaviti radnju, ocrtati likove tako da budu zanimljivi, sjajno održava napetost, ne zavlači čitatelja nepotrebnim opisima, a i mnogo se bolje snašla u anđeoskoj tematici.
“Pali anđeo”, da se razumijemo, ne pokušava doseći književne kanone – za većinu čitatelja ovo će biti šund-literatura, već mnogo puta isprobani recept koji američki autori dijele dodajući tek poneku, zapravo nebitnu varijaciju.
I Lauren Kate se oslanja na mit o vječnoj ljubavi, izgubljenim polovicama duše, strasti koja se proteže na eone i istodobno je i neodoljiva i prokleta.
“Pali anđeo”, doista, ima sličnosti sa “Sumrakom” jer je i Luce, kao i Bella, rastrgana između dva mladića, iako je, realno, Luce mnogo simpatičnija i podnošljivija jer ne cvili kao Bella.
Lauren Kate također predviđa napisati ukupno četiri knjige (druga, “Torment”, upravo je objavljena na engleskom jeziku, a može se kupiti i u nas), dok treći dio planira za početak 2011.
godine.
Knjiga je u Americi jako dobro prošla; ušla je među prvih pet na listu literature za mlade New York Timesa, a Disney je već otkupio prava za snimanje sva četiri filma.
Od “Palog anđela” ne treba očekivati novog “Drakulu” Brama Stokera, ili “Orkanske visove”, ili “Romea i Juliju”.
Ovo nije taj tip ljubavne priče.
Ovo je osuvremenjenja verzija ljubavnog roto-romana ili Hedwige Courths-Mahler čije smo srcedrapateljne romane, mi curice, gutale vlažnih očiju i ubrzanog bila prije dvadesetak godina.
Hedwigina tematika u međuvremenu je evoluirala: današnjim tinejdžericama (što stvarnima, što onima koje su to ostale u srcu), bile bi smiješne priče o dadiljama koje izgube srce za ponosnim udovcem, ali će se zato pretvoriti u lokvicu vode na priču o usamljenom vampiru, anđelu, vukodlaku… bilo kojem takvom heroju koji svoju samoću bolno nosi kroz stoljeća i žudi za ljudskom ženom koja će razbiti okove prokletstva.
Dakle, ako tražite razbibrigu i raspoloženi ste za dijabetičku dozu romantike – tolike količine “šećerne” strasti da će vam pomalo i pozliti, ovo je pravi izbor.
Za ispisivanje u okviru žanra, čista petica! 
 
 
Rick Riordan
Kradljivac gromova: Percy Jackson i Olimpijci
Ivana Bajer
Jedna od prvih stvari koja mi je pala na pamet dok sam čitala “Kradljivca gromova” bila je da moram pogledati na internetu što je Rick Riordan po zanimanju, jer bi bilo savršeno imati njega za, recimo, profesora povijesti!  Zašto? Jer je ova knjiga jedna od najuzbudljivijih lekcija iz povijesti/mitologije koju sam do sada doživjela!

Rick Riordan je jednu od meni najtežih i najkompliciranijih lekcija iz povijesti - grčku mitologiju, uobličio u super uzbudljivu knjigu za djecu, nakon koje ti je sve apsolutno jasno: tko je tko na Olimpu, kakvi su njihovi međusobni rodbinski i emotivni odnosi, tko je vladar čega i što je kojem Bogu priraslo srcu...
Nikada mi neka lekcija iz općeg znanja nije bila tako jasna i tako uzbudljivo dočarana!
Priča počinje s dvanaestogodišnjim Percyjem Jacksonom koji se u svom životu oduvijek osjeća, pa recimo, malo neprilagođenim.
Stalno upada u nevolje, upravo je izbačen iz šestog internata, a cijela priča se dodatno zakomplicira kad se profesorica Dodds pretvori u krvožedno čudovište koje ga želi ubiti.
Naravno, Percyju za epizodu s profesoricom-čudovištem nitko ne vjeruje.
Sve dok ga u ljetnom kampu ne počne proganjati minotaur.
Najednom se svuda oko njega počinju pojavljivati likovi iz grčke mitologije koji su itekako živi i sada u 21.
stoljeću! I tu počinje njegova avantura.
Bogovi s Olimpa su naravno – besmrtni, samo se pojavljuju ponekad pod drugačijim imenima, a središte njihove moći – Olimp, seli se kako se seli i centar civilizacije.
Prvo su živjeli u Grčkoj, a onda malo u Rimu (tada su se zvali Jupiter i Venera, umjesto Zeus i Afrodita), pa u Njemačkoj, Francuskoj, Španjolskoj, Engleskoj, a trenutno se Olimp nalazi na 600.
katu Empire State Buildinga u New Yorku.
A gdje drugdje?! Usput, ulaz u podzemni svijet je u Los Angelesu.
S obzirom da su bogovi besmrtni i imaju na raspolaganju svo vrijeme ovoga svijeta, često se dogodi da se zaljube u smrtnike i s njima imaju djecu.
Ova djeca, polubogovi ili demibogovi, kako ih se zove u knjizi, dolaze na svijet bez znanja o svom porijeklu i najčešće se zbog toga ne uspijevaju prilagoditi vanjskom svijetu.
Često su (kao i naš glavni lik u knjizi Percy) disleksični, jer im je “prirodno” pismo – grčko, pa im često latinična slova – bježe.
Osim toga, uglavnom boluju od ADHD-a (Attention Defficit Hiperactive Distorder - poremećaj hiperaktivnosti i deficit pažnje), jer im je on potreban kao instinkt za preživljavanje polubogova među ljudima.
A i za borbu, jer polubogove često žele ubiti nege druge mračne sile.
I ovdje još jedna čestitka autoru knjige na tome što djecu s disleksijom i ADHD-om prikazuje kao glavne “pozitivce” u knjizi i sinove bogova, dajući im time novu ulogu u društvu i šireći ujedno razinu društvene svijesti.
Jer – budimo iskreni - ovakva djeca se često u školama ne tretiraju s dužnom pažnjom i poštovanjem.
Lijepo je bilo od autora što ih je smjestio u knjigu kao “polubogove” jer u svakodnevnom životu obično ne dobivaju takav tretman.
Djeca bogova inače žive u Ljetnom kampu za demibogove, gdje ih razne vrste mitskih bića poučavaju preživljavanju u vanjskom svijetu (Percyjev omiljeni profesor je Hiron, kentaur).
Percy stiže u kamp u malo nezgodnom trenutku – upravo je netko ukrao s Olimpa Zeusov glavni gromovnik.
A glavni osumnjičeni za to je – glavom i bradom – on! Kako bi dokazao svoju nevinost, Percy kreće na Olimp vratiti gromovnik Zeusu, a u tome ga prate njegov zaštitnik satir Grover (dječak koji je od struka na niže – jarac) i Annabeth, poluboginja kći božice Atene.
U svojim avanturama Olimpijci sreću mitska bića u razni oblicima: na primjer boga rata Aresa u liku dugokosog bajkera, ili Meduzu kao vlasnicu prodavnice kamenih kipova koje je samostalno izradila, odlaze u posjet Hadu, Zeusu i Posejdonu.
Svi likovi vrijedni spomena u grčkoj mitologiji pojavljuju se u Percyevoj uzbudljivoj avanturi!
Prema knjizi je 2010.
napravljen i istoimeni film u kojem se, na primjer, pojavljuje Uma Thurman kao Meduza i Pierce Brosnan kao Hiron – učitelj kentaur.
I, na kraju, pogodite što: moje je instinkt bio dobar! Rick Riordan jeste profesor engleskog jezika i povijesti u Kaliforniji.
Voljela bih da sam mogla imati takvog profesora u školi! Ali kako većina naših škola još nema tako maštovite profesore, preporučujem knjigu roditeljima kao poklon za djecu: umjesto dosadne pouke o bogovima i mitologiji, zahvaljujući Percyju, društvu i njihovim avanturama garantirano će zapamtiti sva obiteljska stabla i likove s Olimpa!
 
Dan Brown
Izgubljeni simbol
Merita Arslani
Zbog prilično negativnih kritika tek sam nedavno pročitala “Izgubljeni simbol“ Dana Browna.
Koja greška! Trebala sam ga pročitati ranije, jer knjiga je puno puno bolja nego što su je kritike ocijenile, a naročito mi je nerazumljiva ona da Dan Brown ima loš stil pisanja.
Ni dan danas ne mogu shvatiti zašto ga struka toliko kudi i kritizira da ne zna pisati, a s druge strane, knjiga se samo prvog dana prodala u milijun primjeraka, drugi dan u dva milijuna… Meni se čini da su ljudi naprosto ljubomorni jer Dan Brown zarađuje gomile i gomile novca sa svojim knjigama.
Za početak, roman “Izgubljeni simbol” napisan je sjajno.
Dan Brown zaista zna napisati napetu priču, a ono što naročito upada u oči jest nepretenciozan način na koji to radi.
Priča je, naime, napisana vrlo pitko i jednostavno, ali ne onako jednostavno da ispadne banalno, već dovoljno jednostavno da čitatelj može bez problema pratiti priču i likove.
Za “Izgubljeni simbol” je to dosta važno, jer je priča o masonima, mističnim simbolima i ritualima već sama po sebi dovoljno komplicirana, pa bi autorovo dodatno kompliciranje sa stilom pisanja bilo itekako suvišno.
Kao i u “Da Vincijevom kodu“, tako se i u “Izgubljenom simbolu” družimo s profesorom Robertom Langdonom, kojeg je sudbina ovog puta dovela u Washington.
Ništa ne sumnjajući, Langdon odlazi u Washington održati jedno predavanje nakon poziva svog starog prijatelja i mentora Petera Solomona, milijardera i masona.
Solomon je, preko svog tajnika, usput od Langdona zatražio da ponese sa sobom i jedan mali paketić kojeg mu je Solomon dao prije mnogo godina na čuvanje.
Langdon ushićen stiže u Washington s paketićem, ali ispostavi se da ga Solomon uopće nije zvao, već da je Solomonov tajnik, koji to zapravo nije ni bio, navukao Langdona u SAD.
Ne samo da ga Solomon nije zvao, već je nestao, a jedini trag je njegova odsječena šaka koja je Langdona dočekala u washingtonskom Capitolu gdje je trebao održati predavanje.
Cijela priča se događa unutar dvanaest sati, tijekom kojih Langdon pokušava pronaći prijatelja, ali naravno da se u sve upetlja još niz kojekakvih likova.
Prva je Inoue Sato, “kučka” iz CIA-e, koju jako zanima Langdonov paketić.
Za paketić se zanima i Mal'akh, Solomonov otmičar koji vjeruje da se u paketiću nalazi najveća masonska tajna.
Jedina osoba kojoj je, pored Langdona, stalo da Solomona nađe živog je njegova sestra Katherine.
Langdon i Katherine u tih dvanaest sati upadaju u više zamki nego što je Wall Street imao problema u zadnjih godinu dana, tako da je ova knjiga pravi “page turner” kojeg nećete lako ispustiti iz ruku.
Brown je na nekoliko mjesta pretjerao s “enciklopedijskim“ podacima, što nekima možda neće smetati.
Zadnjih četrdesetak stranica je malo razvučeno, mogao je to Brown sve ugurati na puno manje prostora.
Što se tiče likova, nekako najbolje sjeda Mal'akh, koji se čini kao najkompaktniji, dok ostale upoznajemo vrlo površno, što meni osobno nije smetalo, ali oni koji su navikli “živjeti“ s likovima mogli bi Brownu to jako zamjeriti.
Ono što je najvažnije za “Izgubljeni simbol” jest da se nećete osjećati prevarenima, jer se Brown zbilja potrudio napraviti odličan spoj mistike, drevnih tajni i društava, povijesti, znanosti i pop-kulture.
S njim nikad ne znate gdje ćete završiti, gdje će vas priča odvesti i koliko daleko.
To je napravio i u “Izgubljenom simbolu” u kojem je zanimljiv obrat s nekim likovima, prvenstveno Mal'akhom i Peterom Solomonom, iako se stari mason ne pojavljuje u više od par stranica.
Za kraj, ne bih imala ništa protiv da još neki pisci “ne znaju pisati“ kao Brown, jer njemu baš dobro ide u toj “nepismenosti“.
I sve manje mi se Tom Hanks sviđa kao Robert Langdon.
Ja bih izabrala, recimo, Hugha Jackmana.
 
 
Joseph O'Connor
Zvijezda mora
Suzana Ciboci
Joseph O’Connor, slavni brat slavne sestre (tko se ne sjeća Sinead O’Connor i “Nothing Compares 2 U”?) napisao je sjajan roman koji ima sve predispozicije postati klasikom.
Kritika vrišti: najbolji roman vodećeg irskog pisca.
Hrabar, duhovit, human, suvremen… Moram priznati: ja baš nisam vjerovala (kao što ne vjerujem ni u većinu onoga što mi drugi savjetuju, pa to nije iznenađenje).
I tako sada mogu skrušeno reći: Joseph O’Connor ispisao je moćnu prozu, čudesno pravedan roman u kojem svatko dobije ono što zaslužuje.
Priča on o velikoj gladi koja je pogodila Irsku između 1845.
i 1851.
godine i jednom brodu koji u ledenu zimu 1847.
isplovljava prema Obećanoj zemlji i New Yorku, gdje je na stotine irskih izbjeglica gonjenih glađu tražilo spas.
Priča se temelji na nekoliko stvarnih likova iz povijesti.
Jednom čovjeku iz Galwaya, po imenu Pius Mulvey,  i još jednom po imenu Thomas David Merridith.
Uputili su se u Ameriku.
Jedan je rođen kao katolik, drugi kao protestant.
Jedan je rođen kao Irac, drugi kao Britanac.
Ali to nije najveća razlika među njima.
Jedan je, naime, rođen bogat, a drugi siromašan.
Tu je i jedna djevojka, siromašna dakako, i još jedna bogata.
Mary Duane zavoljela je jednog mladića, ne znajući da joj je brat.
Prije nego što je saznao da mu je sestra, volio je i on nju.
Ili bi je možda volio da je za to bio sposoban.
No rastavile su ih staleške razlike - i razuzdane igre njegova oca.
Pa je zavolio bogatu, a ona ga je varala jer ni nju nije bio sposoban voljeti.
Tu se smuca i jedno novinarsko piskaralo, koje silno želi biti veliki pisac.
Ali ovo zapravo nije ljubavni roman.
To je povijesna priča o velikom valu izbjeglica, siromaštvu, bogatstvu, zemlji, vjeri, seksizmu u eri razuzdane pristojnosti, potlačenima, različitima i moralu - nikako o ljubavi! - jer ljubavi među putnicima koji su se na mjesec dana zatekli na Zvijezdi mora nema.
Kad su Josepha O’Connora pitali 2005.
zašto je napisao ovakav roman (a objavio ga je 2004., kada je to bila i najprodavanija knjiga; u Francuskoj je pak za nju dobio nagradu Prix Madeleine Zepter, za najbolji godišnji europski roman), rekao je da je imao dva razloga.
Prvi, naravno ne treba sumnjati, da ispriča dobru priču, a drugi, da napiše triler o moralnosti.
“Svakodnevni moral je dvosmislen.
Nije lako u romanima predstavit stvari jasnije nego što su u pravom životu”, odgovara O’Connor.
“Nerazumljiva je stvar da je napredak visoko idealiziran, a siromašni i marginalci se opisuju kao svete figure, koje nikada nisu činile loše stvari.
Takvo razmišljanje je krenulo s Charlesom Dickensom i takvo mišljenje prevladava do danas.
Reći da je siromaštvo dobro za ljude jer ih čini nijemima, pasivnima i pokornima! Kakav podsmijeh! Siromaštvo ponižava, okrutno je, ono je rak koji boli”, kaže Joseph O’Connor.
Iako je radnja romana smještena u 19.
stoljeće, ona nam je danas još bliža.
Trenutno je više gladnih nego tada u Irskoj, a čini se da o moralu nismo puno naučili.
Iako sifilis više nije “kućna” bolest zbog koje se djeci oduzima pravo na nasljedstvo umrlog.
I na kraju, dokazuje O’Connor: prošlost nije završena.
To čak nije ni prošlost.
Aaah…
P.S.
Ima jedna pjesma, Mulveyeva balada “Arthur McBride” iz 19.
stoljeća koju je poslije snimio Bob Dylan na “Good as I Been to You” (1992.)
 
 
Alan Bradley
Slast na dnu pite
Merita Arslani
Kada roman ima naslov “Slast na dnu pite”, zadnje što vam padne na pamet je da je riječ o krimiću.
I to vrlo solidnom krimiću, koji je samo još jedan dokaz da knjigu ne treba suditi prema koricama, ili u ovom slučaju, naslovu.
Pisac Alan Bradley autor je brojnih knjiga za djecu i ovo mu je prvi pravi izlet u “svijet odraslih”, barem po književnom žanru, i to se u njegovom stilu pisanja prilično osjeti.
U središtu priče je 11-godišnja Flavia de Luce, znatiželjna i luckasta najmlađa kći u obitelji de Luce, koja slobodno vrijeme provodi u svom kemijskom labaratoriju i smišlja kojekakve pokuse kojima izluđuje svoje starije sestre.
Kao što to obično biva, njezine sekice su sve ono što Flavia nije, pa tako ni njihov odnos nije baš blistav.
U ništa  boljim odnosima nije ni s ocem, koji se nakon smrti supruge povukao u svoju radnu sobu, ali Flaviju to ne sprečava da se sama dobro zabavlja sa svojim epruvetama.
Njezinu “kemijsku” idilu jedne noći prekida čudan razgovor kojeg prisluškuje dok otac u radnoj sobi razgovara s nepoznatim muškarcem.
Flaviji se nije svidio prijeteći ton u kojem se razgovor vodio, ali je zato bila vrlo uzbuđena kada je u zoru u vrtu kuće pronašla leš muškarca s kojim je njezin otac razgovarao.
Njoj to nije bio događaj koji ju je zabrinuo, već idealna situacija da unese malo živosti u dosadno ljeto.
Nakon što je zaključila da policija ne radi dobro svoj posao, Flavia je krenula u vlastitu istragu za koju nitko ne zna, uvjerena kako je u ubojstvo upetljan njezin otac, jer je s neznancem posljednji razgovarao.
Posljednji, ako ne računamo da je muškarac još bio živ kad ga ja Flavia pronašla i da joj je uspio reći svoje posljednje riječi, odnosno jednu riječ - Vale.
Flavia istragu počinje tako da provjeri odakle je muškarac došao i zašto, te što mu je značio onaj “vale”.
Njezina istraga odvela ju je u očevu prošlost, dok je još išao u školu, sve do sumnjivog samoubojstva jednog profesora koji mu je predavao i čudne ekipe s kojom se otac de Luce družio.
Leš iz vrta jedan je od njegovih školskih prijatelja, a interes za priču pokazao je još jedan kolega iz školske ekipe, koji nakon dugo vremena ponovno dolazi Flavijinom ocu raščistiti dugove iz prošlosti.
Razlog je dugo čuvana tajna školskih prijatelja, ali i ono nikad dokazano samoubojstvo njihovog profesora, pasioniranog skupljača poštanskih maraka, čija je zbirka posvađala prijatelje i nakon trideset godina ponovno ih spojila.
Flavia de Luce vrlo je zanimljiv lik, koji povremeno podsjeća na Pipi Dugu Čarapu zbog svojih suludih ideja, ali zapravo vrlo očekivanih za klinke u tim godinama.
Prema najavama, ovo je prvi roman o Flaviji i uskoro nas čeka cijela serija Flavijinih zgoda i nezgoda.
Bradley je priču jako dobro i zanimljivo osmislio, što mu je i donijelo nagradu Dagger za najbolji kriminalistički roman.
Međutim, u njegovom stilu osjeća se “profesionalna deformacija” dugogodišnjeg pisanja za djecu, pa tako ne možemo reći da je roman pisan u maniri klasičnih majstora krimića.
Bradleyju, naime, malo nedostaje onog “suspensa” u pisanju na kojeg su poklonici krimića navikli.
No, to ipak ne umanjuje vrijednost odlične priče, a i mora mu se priznati još jedna stvar, a to je originalnost glavnog lika, Flavije.
Ona je unijela neuobičajenu zabavu u kriminalistički žanr, pa je tako “Slast na dnu pitu” knjiga koju ćete, unatoč netipičnom stilu za ovaj žanr, sigurno pročitati do kraja.

 
 
Aprilynne Pike
Krila
Tanja Tolić
Velečasni Robert Kirk, svećenik župe Aberfoyle u Stirlingu, u Škotskoj, davne je 1691.
godine zapisao kako su vile, po svojoj prirodi, „nešto između čovjeka i anđela, laganih, promjenjivih tijela, nešto poput astrala, ponekad nalik kondenziranim oblacima, a najbolje se vide u sumrak“.
Vile su originalno, ljudi naravno, zamišljali kao visoka, sjajna, anđeoska bića ili pak kao niske, smežurane trolove.
Danas, vjerojatno zahvaljujući Disneyju i crtanoj verziji Zvončice iz „Petra Pana“, vile su mlade, lijepe i imaju krila.
E pa, ništa od toga! Vile jesu lijepe i vitke, ali su njihova tijela vrlo materijalna i ni izbliza ne nalikuju anđelima (barem ne onako kako ih mi ljudi zamišljamo).
Sumrak, sasvim sigurno, nije doba za vile, jer im se tada već prilično spava.
Sumrak je, zapravo, vrijeme za trolove, bića potpuno različita od vila; bića koja žele naškoditi vilama i njihovi su vjekovni neprijatelji.
A iako vile nemaju niti krila, ova vila - glavna junakinja romana prvijenca Aprilynne Pike – upravo će zahvaljujući „krilima“ otkriti svoju pravu prirodu.
Laurel Sewell, koja je od malena bila neobična – ne jede ništa osim voća i povrća (i sve to zalijeva obilatim količinama Spritea), ne voli zatvorene prostore niti se kupati u moru, njenim žilama ne teče krv (zapravo, nema ni srce!), a najsretnija je kad bose noge može zabiti duboko u meku, mirisnu i rahlu zemlju, jedno će se jutro probuditi s krilima na leđima.
Krila - stotinjak nebeskoplavih latica koja proviruju iz njenih leđa iz malenih listova – nisu, međutim, krila nego cvijet.
Dosta nezgodno ako imate petnaest godina i prvi put krećete u službenu školu, jer vas je dotad kod kuće školovala majka.
Srećom, Laurel će u novoj sredini naići na prijatelje – Davida kojem će njena krila biti čarobna, brbljavu Chelsea koja će joj postati prijateljica i tajanstvenog Tamanija tamnozelenih očiju i kose koja je pri korijenu boje riječne mahovine.
Laurel će otkriti da je vila koja je prije dvanaest godina odlučila zaboraviti tko ona uistinu jest i pristati da je vile i vilenjaci iz skrivenog Avalon podmetnu ljudskoj obitelji kako bi sačuvala ono što im je najvrednije.
„Krila“, koja je u Hrvatskoj objavila Mozaik knjiga, prvi su dio serijala koji bi se, prema zamisli Aprilynne Pike, trebao sastojati od ukupno četiri romana.
Aprilynne je rođena u Salt Lake Cityju, Utah, a pričama o vilama  oduševljavala se još dok je bila tek djevojčica bujne mašte.
Počela je raditi još u srednoj školi, kao konobarica i družbenica starijih žena, a slično kao i Stephenie Meyer, autorica serijala “Sumrak” koja nesebično hvali Aprilynnein serijal o vilama, udala se vrlo mlada i već ima troje djece.
Dok je njezin suprug Kenneth, inače mormonski svećenik u Crkvi Isusa Krista svetaca posljednjih dana,  studirao filozofiju, Aprilynne je i dalje konobarila, cijelu obitelj sama izdržavala i sanjala o karijeri spisateljice (diplomirala je kreativno pisanje).
Obitelj se, kako su prolazile godine, povećavala i selila, Kenneth je u međuvremenu upisao pravo, a Aprilynne napisala tri romana i pokušavala naći agenta koji će joj pomoći da ih objavi.
Četvrti roman, namijenjen mladima, počela je pisati prije nego je rodila treće dijete.
Jednog jutra 2007.
godine rekla je samoj sebi kako je toga dosta – vrijeme je da prestane sanjati nemoguće snove, jer nikad neće postati spisateljica.
Ona i muž nisu znali kako platiti Kennethovu posljednju godinu studija prava, niti od čega hraniti djecu, pa je odlučila ponovno držati satove trudničkog tečaja, što bi joj ostavilo veoma malo vremena za pisanje.
I baš toga dana, zapravo istog tog sata, konačno je zazvonio telefon.
Njezin roman za mlade svidio se HarperTeenu.
Nakon nekoliko mjeseci rada s urednicima i svega nekoliko tjedana otkako je njezin suprug diplomirao pravo, Apriliynne je objavila prvi roman, “Krila”, koji se trenutno popeo na prvo mjesto liste bestselera The New York Timesa.
Aprilynne je, u međuvremenu, napisala i nastavak, “Spells”, kojeg će Mozaik knjiga također prevesti na hrvatski, a zasad se u našim knjižarama može nabaviti na engleskom jeziku.
Pročitala sam i njega.
Nastavak je mnogo uzbudljiviji jer se Laurel lomi između ljubavi prema ljudskom dječaku Davidu i vilenjaku Tamaniju, odlazi u Avalon i počinje učiti “zanat” jesenske vile.
S nestrpljenjem, moram priznati, očekujem treći dio jer su mi se svidjeli i David i Tamani, a naslućujem i da bi Laureline vilinske sposobnosti mogle odigrati ključnu ulogu u povijesti Avalona!
“Krila” su lijepa, slatka, pomalo staromodna priča.
Radnja savršeno klizi i knjigu od 257 stranica pročitat ćete u hipu.
Nema unutra dramatičnih otkrića ili prevrata, ali ima sporadičnog, nepretencioznog humora i dragosti likova zbog čega će vam osjećaj u srcu nakon čitanja biti lijep.
“Krila” su, ukratko, ispisana u maniri kojom su se nekad pisale bajke – možda će to starijim tinejdžerima biti smrtno dosadno, ali ako kod kuće imate djevojčicu koja tek postaje djevojka, koja je pomalo stidljiva, a beskrajno draga, koja voli čitati i još nevino gleda na svijet, ovo će joj se štivo svidjeti.
(Uz preporuku ide malo upozorenje: iako u knjizi nema seksa, nego tek mladenačkih, toplih poljubaca, seks se spominje, i to u kontekstu nečega što vile čine iz zabave i romantike, dok se bebe vile začnu oprašivanjem i rađaju iz cvijeća.) “Krila” su, pored toga, moralno neupitna i izvanredno napisana.
Ako vam je već pomalo dosta vampira – onih plemenitih iz „Sumraka“, opsjednutih seksom i nasiljem iz „Mrtvi do  mraka“ ili pak vampira iz školskih klupa iz „Vampirskih dnevnika“ i serijala „Kuća noći“ (a to je tek početak popisa...), onda je Laurel Sewell došla u pravi čas.
Moram priznati, pravo je osvježenje pročitati roman koji ne krvari sa svake stranice.

 
 
Charlaine Harris
Mrtvi do mraka
Ivana Bajer
Sookie Stackhouse je konobarica u baru u Bon Tempsu, Luisiana.
Simpatična je, zabavna i zgodna, ali ima jednu “urođenu manu” koja je drži podalje od ljudi, i da, potencijalno zainteresiranih muškaraca.
 Može čitati misli ljudima.
Onda se u njenom životu pojavljuje vampir Bill Compton.
Kojem Sookie ne uspijeva pročitati misli.
Od nekud zvuči poznato? Hm, da.
Dodajmo tome i činjenicu da najava na poleđini knjige kaže: “Move away Bella, Sookie Strackhouse is here“, pa se čini kao da je netko prepisivao… Šalu na stranu, serijal o Sookie autorica Charlaine Harris počela je pisati 2001.
godine i dosad je objavljeno 11 knjiga (i po njima snimljena HBO-ova serija “True Blood”), dok je vampirska saga “Sumrak” nastala nešto kasnije, tako da su sve sličnosti sa “Sumrakom” slučajne.
Tako barem tvrde autori.
U svakom slučaju, odmah na početku je jasno da je knjiga “Mrtvi do mraka” ipak namijenjena ponešto drugačijoj publici od one koja je sa strepnjom pratila romansu Belle i Edwarda.
Osnovna razlika? Knjigu “Mrtvi do mraka” ipak preporučujemo onoj malo starijoj populaciji.
U nekim internetskim komentarima nazvali su je i “Sumrakom za odrasle”.
Roman, naime, obiluje detaljima nasilja, ubojstava, borbe za vlast i seksa.
U stvari, ponekad čitatelj dobiva dojam da je autorica - kada bi ostala bez ideja za daljnje dijaloge – jednostavno ubacila neku  scenu seksa.
Za svaki slučaj, da čitateljima ne bude dosadno!
U gradiću Bon Temps netko počinje ubijati djevojke koje nalikuju Sookie: srednjeg obrazovanja, uglavnom konobarice u okolnim barovima koje – specifično – na sebi imaju starije tragove vampirskog ugriza.
Što bi značilo da nemaju ništa protiv toga da vampirima povremeno posluže kao ljubavnica-užina.
Da.
Oboje.
I to najčešće istovremeno, bar u ovoj knjizi.
Naime, vampirima je potrebna ljudska krv kako bi preživjeli, ali pri tome ne moraju ubiti osobu kojom se hrane, već ju ostavljaju živom i tek pomalo anemičnom.
A sam proces hranjenja im je jako...
pa, recimo, stimulirajuć! Ljudi od nedavno znaju za postojanje vampira (odkad su vampiri odlučili “izaći iz lijesa”), ali nisu baš u najboljim odnosima.
Kada djevojke s vampirskim ugrizima postaju žrtve nepoznatog ubojice, nekome iz ljudske populacije postaje jasno da je očita namjera okriviti vampire, iako dokazi ne govore u prilog toj tezi.
Ljudi i vampiri se tako nađu u međusobnom sukobu, a i sama Sookie je u opasnost jer očito odgovara opisu djevojaka kakve ubojica traži.
Likovi u knjizi pomalo su “nedorađeni” (ostavljam mogućnost da je možda drugačije u preostalih 10 knjiga), a često nije jasno što je motiv glavnih likova - primjerice, opsesivna zaljubljenost Sookie i Bila dolazi pomalo nenadano.
Autorica se puno više posvetila opisima  radnje i uzbudljivih zapleta, nego unutarnjim monolozima ili pak dijalozima glavnih likova koji bi, eventualno, omogućili malo dublji uvid u njihove karaktere.
To se posebice odnosi na glavnog lika - vampira Billa koji, osim što često ponavlja da mu Sookie “ima drugačiji okus“ – nije baš razrađen, niti jasan u smislu unutarnjih motiva.
Vampiri u ovoj knjizi nisu osobito humani - mnogo su suroviji i neprilagođeniji svijetu oko sebe od, primjerice, omiljene nam obitelj Cullin (okej, okej, recenzentica priznaje da obožava “Sumrak”).
Bill, na primjer, živi već nekih 160 godina ali, osim što lijepo priča, ne pokazuje neku posebnu emotivnu zrelost koju bi čovjek očekivao nakon tako dugačkog životnog puta.
Istina, u ovom serijalu bilo što s predznakom “emotivno“ nije poželjno, barem u vampirskom svijetu.
Vampiri mnogo teže kontroliraju bijes, ne poštuju zakone, nemaju uobičajene ljudske osobine – suosjećanje i razumijevanje.
U vampirskom svijetu vlada strahopoštovanje, a hijerarhija je najbitnija.
I, da, sunčeva svjetlost ih prži, ne vole češnjak i srebro, a spavaju u mrtvačkim sanducima pod zemljom.
Bljak! I ne osobito seksi!
No, ono što je dobro u ovoj knjizi jest jako uzbudljiva radnja, pregršt neočekivanih zapleta i likova.
U jednom trenutku se neočekivano pojavljuje u knjizi shapeshifter, pa se čovjek pita što je sljedeće?! (I naravno potrči u knjižaru po sljedeći nastavak...) Autorica u ovoj knjizi pokazuje šaroliku maštu, dobar osjećaj za zaplete, neočekivane obrate i  neobične likove.
 Knjiga obiluje zaraznom atmosferom trilera koja drži čitatelje u neizvjesnosti - i prikovane uz knjigu.
Sretno vam čitanje pod borom na plaži! 
 
 
Scarlett Thomas
Kraj gospodina T.
Ajne
Tanja Tolić
Troposfera je Zemlji najbliži sloj atmosfere; prostire se “u visinu” nekih devet do čak 17 kilometara od površine našeg planeta, ovisno već o geografskoj širini i sezoni.
Primjerice, iznad polova se troposfera penje svega osam kilometara u visinu, dok iznad ekvatora doseže, prema nekima, i 18 kilometara.
Troposferom lete avioni, u njoj je oko 80 posto sveukupne mase atmosfere te gotovo sva vodena para, u njoj se stvaraju oblaci, magle, oborine, vjetrovi, grmljavine… U troposferi, možda, živi i naša kolektivna (ne)svijest.
Carl Gustav Jung nikad nije sasvim do kraja objasnio što podrazumijeva pod kolektivnim nesvjesnim (a još manje rekao gdje bi ono točno živjelo), no prilično je precizno defenirao, u sklopu svoje analitičke psihologije, da je kolektivno nesvjesno zapravo rezervoar nesvjesnih sadržaja nastao tijekom ljudske evolucije.
U romanu Scarlett Thomas “Kraj gospodina T.
Ajne” (Fraktura, 2010.) kolektivno nesvjesno nalazi se upravo u Troposferi, “svijetu umova”, nematerijalnoj razini postojanja u kojoj su pohranjene sve naše misli, svi naši osjećaji, sva naša sjećanja, a možda i cijela naša budućnost.
Ulazak u Troposferu, kako doznajemo preko glavne junakinje Ariel Manto, prilično je jednostavan: potrebno je sjediniti dio Carbo vegetabilisa, odnosno biljnoga ugljena, u 1 posto homeopatske potencije sa 99 dijelova svete vode u retorti ili staklenoj boci i tresti mješavinu deset minuta.
Nakon što ju popijete, zabuljite se u crno ispunjeni krug na komadu bijeloga papira i portal u kojem stanuju naši snovi se otvara.
Sve što slijedi poslije toga, nije nimalo jednostavno.
Za početak, Ariel je recept za ovaj homeopatski pripravak našla u knjizi za koju se vjeruje da je ukleta.
Svi koji su je ikada pročitali, ubrzo su nakon toga umrli.
Drugo, Ariel, koja piše doktorat o misaonim eksperimentima, nije jedina koju zanima Troposfera – tu su i plavokosi ljudi u odijelima i tajanstveni virtualni klinci (koji su vjerojatno odgovorni za iznenadni nestanak njezinog mentora), a pored svega toga, i sama Troposfera obiluje opasnostima i misterijima – ako se u njoj ostane predugo, moguće je umrijeti u materijalnom svijetu, i tko je, zaboga, taj divovski miš na crvenom skuteru čiju je vizitku pronašla u prašini?!
“Kraj gospodina T.
Ajne”, osmi roman 38-godišnje Britanke Scarlett Thomas, koja predaje englesku književnost na Sveučilištu Kent, fantastično je uzbudljivo štivo, a u spisateljskom smislu izniman pothvat! Knjigu od 436 stranica moguće je, bez opterećenja, čitati naprosto kao odlično štivo – roman u kojem ne nedostaje avantura, uzbuđenja, tajni, otkrića, ljubavi, pa čak i nekonvencionalnog seksa.
Čitanje na suptilnijoj razini, ako volite zagonetke uma, ili misaone eksperimente, kako bi to rekla Ariel, doista predstavlja vrhunsku poslasticu.
Kao i u samoj fabuli romana, gdje Ariel iz stvarnosti ulazi u Troposferu, i čitatelj ima priliku zaći iza materijalne strukture priče u poststrukturalnu, dekonstrukcijsku avanturu kojoj je cilj pokušati naći odgovor na pitanja s kojima se “mučio” i sam Martin Heidegger – zašto smo ovdje, zašto postojimo i što je zapravo postojanje?
Na jednom mjestu u romanu, Ariel/Scarlett Thomas govori: “A tu je i ono veliko pitanje na koje još nitko nije odgovorio: što je bilo prije početka i što će biti nakon kraja? Uzbudljiva je činjenica da su ta velika pitanja još uvijek otvorena.
Nitko, zapravo, još nije spoznao ništa iznimno važno – još uvijek trebamo doznati mnogo toga.“ I potom, sasvim precizno definira: „Možda se na početku dvadeset prvog stoljeća čovječanstvo baš tu i nalazi: nije čak ni u krivu.
Društvo devetnaestog stoljeća, općenito gledano, bilo je u krivu, no mi smo na određeni način gori od toga.
Trenutačno živimo s nesigurnošću principa i nepotpunošću teorema, a filozofima koji govore da je svijet postao simulakrum – kopija bez originalnog predloška.
Živimo u svijetu u kojemu možda ništa nije stvarno; svijetu sazdanom od bezbroj zatvorenih sustava i čestica koje mogu činiti što god poželimo (ali vjerojatno neće).“
Teorije koje Thomas iznosi u romanu nisu, naravno, nove, iako se za mnoge od njih ne može reći da su popularne, u originalnom smislu toga pojma.
Dakle, dekonstrukcijsku misao francuskog filozofa Jacquesa Derridea koj počiva na metafizici, dihotomijama, metaforama i metonimijama doista ne poznaje široka populacija (nisam ni ja, pa sam guglala); jednako kao što većina vjerojatno nije čula za viktorijanskog filozofskog pisca Samuela Butlera koji je bio uvjeren kako je svijest slučajni nusprodukt evolucije, što bi značilo da bi, teoretski, i roboti/automati mogli steći svijest, ako je mogao čovjek koji je potekao od biljaka i životinja (pod uvjetom da vjerujete Darwinu).
Nisu, naravno, u romanu lake za shvatiti niti reference na Heideggera i tubitak (Dasein).
Ono što je ključno jest da ništa od toga ne smeta ( a može dobro doći ako vam se da na internetu ili u knjižnici „hraniti“ vlastitu znatiželju).
Pored toga, Thomas poseže i za sve popularnijim hobijem znatiželjnika opće prakse – kvantnom fizikom, subatomskim česticama, kvarkovima koji se inate svim poznatim zakonima fizike...
Ako nikad prije niste čuli za priču o česticama koje bez ikakvih problema prolaze kroz zidove ili onu o parovima čestica koje se doimaju povezano, koje su na neki način povezane čak i kad su razdvojene, udaljene milijunima kilometara (Einstein je to prozvao „sablasnim djelovanjem na daljinu“, a zatim odbacio, jer to kao da je nametalo zaključak da informacija može putovati brže od svjetlosti), „Kraj gospodina T.
Ajne“ bit će vam uistinu fascinantno štivo! Postoji ozbiljna opasnost da se beznadno zaljubite u teorijsku fiziku i postmodernističku filozofiju, jer je Thomas savršenom lakoćom i tečnošću objasnila fenomene na koje mnogi godine potroše studirajući ih.
Scarlett Thomas, bez ikakvih sumnje, jedna je od onih koje ne pisanje tjera žudnja za znanjem.
(Već je samo po sebi fascinantno da je do svoje 38.
godine napisala sedam romana i devet zbirki kratkih priča.
Ovdje govorimo o ozbiljnom skribomanu.) Thomas, jer Ariel zapravo nije stvarna (kako se u pogovoru knjige objašnjava, Ariel Manto je zapravo anagram od I Am Not Real, odnosno „Ja nisam stvarna“), želi znati što bitak jest bez Promatrača koji ga promatra.
Ariel/Scarlett želi znati, drugim riječima, što je kvark bez atoma, bez uvjetovanosti strukturom/materijom i što može postati svojom slobodnom voljom.
Još jednostavnije, Thomas traži odgovor na pitanje što svatko od nas može postati svojom slobodnom voljom.
Želi znati što je smisao života.
Želi vjerovati izvan svake sumnje.
Kako do toga doći? Ariel nalazi svoj odgovor.
Da li će taj odgovor zadovoljiti većinu, teško je reći.
Meni osobno, s obzirom na veličinu pitanja, kraj nije zadovoljavajuć, ali to je možda zato što ja volim konkretne krajeve, jer takvi krajevi omogućuju i nove, konkretne početke.
(Ili možda naprosto moja znatiželja nema kraja?!).
No čak i bez kraja po mome ukusu, „Gospodin T.
Ajna“ nabrusio je sva moja osjetila.
I ona za koja znam i ona za koje ne znam.
Pitanje za mene samu: da postoji uistinu napitak koji bi me odveo u Troposferu, da li bih ga popila?
 
 
Annie Barrows
Društvo za književnost i pitu od krumpira s Guernseyja
Tanja Tolić
Juliet Ashton mi se svidjela čim sam pročitala da je s 14 godina voditelja zbora gađala pjesmaricom.
Dosta godina kasnije bezobraznog novinara tabloida zveknula je čajnikom.
(Što me posebno razveselilo jer mi je i samoj par puta došlo da nekoga tko je bezobrazan zveknem ali, eto, nije mi čajnik bio pri ruci.) Uglavnom, Juliet se proslavila nizom kolumni koje je potpisivala kao Izzy Bickerstaff, a koje je njezin najbolji prijatelj od djetinjstva i izdavač, Sidney Stark, upravo uobličio u knjigu i poslao ju na turneju Engleskom.
London je 1946.
godine, rat je netom završio, Juliet je u njemu dobro prošla (ostala je samo bez stana) i nakon avanture s Izzy u potrazi je za novom temom za roman.
A onda joj jednog dana stiže pismo od Dawseyja Adamsa, stanovnika Guernseyja, jednog od Kanalskih otoka (kojeg su za vrijeme rata okupirali Nijemci), u kojem ju moli da mu pomogne naći još poneku knjigu njegovog omiljenog pisca.
Guernsey su rat i njemačka okupacija izolirali od ostatka domovine, a Dawsey zapravo i nije bio neki osobiti ljubitelj štiva – zapravo, da bude iskren, knjiga engleskog esejista Charlesa Lamba prva je koju je ikad pročitao, ali Lamb ga je nasmijavao tijekom njemačke okupacije, naročito u dijelu kada piše o pečenoj svinjetini, i tako mu postao drag.
Uostalom, Društvo za književnost i pitu od krumpira s Guernseyja nastalo je upravo zbog svinjske pečenke.
Tako počinje jedna od najljepših, najtoplijih knjiga koju sam ikada pročitala.
Mary Ann Shaffer koja je napisala ovu iznimnu proslavu životu preminula je od bolesti u veljači 2008.
godine.
Ovo je jedina knjiga koju je napisala, a kako je zbog bolesti nije mogla dovršiti, to je učinila njezina nećakinja Annie Barrows.
Knjigu je pisala više od sedam godina i za to je vrijeme doživjela brojne preinake i verzije.
Shaffer se na kraju odlučila napisati roman u epistolarnoj formi, misleći kako će joj tako biti jednostavnije napisati priču o Guernseyju u kojeg se zaljubila za posjeta Londonu 1976.
godine.
Dok Juliet i Dawsey izmjenjuju pisma, otkrivamo sve više o tom neobičnom društvu.
U njemu su, osim mucajućeg svinjogojca Dawseyja, kako ga zlobno opisuje lokalna tračerica, i ekscentrična Isola koja prodaje vračarske napitke, bavi se frenologijom i druži s papigom Zenobijom; ribar Eben Ramsey koji je izgubio kćer i godinama bio odvojen od unuka; Clovis Fossey kojeg je prilično iživcirao Katul i njegovo blaćenje Lezbije, John Booker koji se lažno predstavljao kao lord; skupljač glomaznog otpada Will Thisbee kojeg je od čitanja dosadne knjige zaboljela glava, Thompson Stubbins kojeg su izbacili iz društva psihijatara jer se odrekao Freuda u ime duše i Amelia Maugery, zapravo jedina načitana u tom šarolikom društvu.
Većina tih ljudi uzela je knjigu prvi put u ruke upravo u vrijeme rata, no ono što su pronašli u knjigama mnogo je više od riječi – pronašli su životnu snagu, inspiraciju, utjehu, spoznaju da se sve može sagledati i izreći na drugačiji način.
(Prepisujem ovaj citat s korica knjige jer sam prvi put naišla na promotivni opis romana koji savršeno precizno i istinito opisuje dojam koji sam ja imala nakon čitanja.) O knjigama na svojim sastancima društvo razgovara onako kako bi o njima trebalo razgovarati (i pisati!): strastveno, polemički - kao da su likovi sa stranica romana sišli u njihovu kuhinju i zatražili šalicu čaja nakon velike gluposti koju su napravili, a u pismima Juliet (jer se i ostatak društva s njom uskoro počinje dopisivati) toliko su otvoreni i iskreni da ih čovjek poželi pridodati svojem društvu prijatelja.
Eben, primjerice, piše o Shakespeareu, o “sjajnom danu koji se gasi i tami koja nas očekuje”, priželjkujući da je znao za tu rečenicu dok su se Nijemci iskrcavali na Guernsey i gasili život.
Bilo bi mu, kaže, lakše da je znao za nju, jer ovako je samo mogao misliti – prokleti bili, prokleti bili.
A onda, nakon toga, dodaje: “Oprostite, ali više vam ne mogu pisati, jer moram ići pomusti kravu.”
Jonasa Skeetera, novoga člana društva, dopao je Marko Aurelije i njegove “Meditacije”.
Pročitao ga je jer mu je prijatelj Woodrow Cutter rekao da je knjiga “dubokoumna” i da će onda imati o čemu razgovarati uz pivo kod Lude Ide.
Ta je prijateljeva primjedba Jonasa prilično povrijedila, tim više što je Marko Aurelije, ispostavilo se, obična tetkica.
“Obična kvočka, eto što je on bio, nije imao ni najmanju misao koju ne bi mogao pretvoriti u propovijed”, bijesni Jonas na sastanku društva, dok ostali tjeraju Woodrowa da se ispriča prijatelju kojeg je tako nesmotreno, i neopravdano, povrijedio.
Amelia i Dawsey pišu o tome koliko im nedostaje njihova prijateljica Elizabeth McKenna, osnivačica društva koja je zbog velikog srca i nevjerojatne hrabrosti završila u nacističkom konc-logoru, i o tome kako danas, svi oni, brinu o njenoj malenoj djevojčici Kit, curici koja najbolje na svijetu zna prosvrdlati pogledom onoga tko joj se ne sviđa.
S Društvom za književnost i pitu od krumpira s Guernesyja provela sam nekoliko večeri.
Mogla sam, realno, i samo jednu, ali sam odgađala kraj užitku koji su u meni budila pisma i gorko-slatke životne priče tih običnih ljudi koji su čitanju dali vrijednost kakvu i ja dijelim.
Ne jednom sam se nasmijala naglas, iz sveg srca, i barem jednom sam se rasplakala čitajući o neustrašivoj Elizabeth koja djeci koja bježe s otoka daje značke za hrabrost, a u krilu drži iscrpljenog poljskog dječaka koji je završio u radnom logoru.
Njihova su pisma, iako potpuno izmišljena, možda najpraktičniji i najmoćniji primjer korištenja literature za koji sam ikad čula.
Knjige doista postoje da bi nam promijenile život.

 
 
Miljenko  Jergović
Otac
Merita Arslani
Dva puta sam otvorila posljednji Jergovićev roman “Otac”.
Prvi put kad sam ga počela čitati, a drugi put kad sam ga nastavila čitati i taj dan sam došla do kraja.
To naravno ne mora značiti da je neka knjiga dobra, ali “Otac” jest.
Poznavajući Miljenka Jergovića i njegov rad, ovakav roman sam od njega najmanje očekivala.
Prvo, zato jer je jako drukčiji od onog što je Jergović do sada radio i podosta neočekivan.
Drugo, priča je toliko osobna i rijetko od domaćih pisaca vidimo ovakvu obiteljsku i privatnu ispovijest kao što se to vidi u “Ocu”.
U oba slučaja sam ostala iznenađena i u tome leži dobar dio razloga zbog kojih sam se već od prve rečenice “nakačila” na ovu knjigu.
Roman počinje u Jergovićem stilu, barem onakvog kakvog ja doživljavam, znači otvoreno, ravno u glavu i pomalo brutalno.
“Otac” je priča o Jergovićevoj obitelji, ponajprije o njegovom ocu, ali iz poglavlja u poglavlje upoznajemo i ostale članove obitelji Jergović.
Vjerujte, to su vrlo osebujni likovi, a i Jergović je svojim načinom pisanja prilično “pomogao” da tako osebujni i žive u cijelom romanu.
Priča počinje kada Jergoviću javljaju da mu je otac loše i da je na umoru.
Poželio je čuti Miljenka i nakon kratkog razgovora, koji najmanje izgleda kao da ga vode otac i sin, saznajemo da zapravo nikad nisu ni bili bliski, a riječ “otac” Jergoviću je toliko strana riječ, da bi mogli čak i reći da mu je nepoznata.
Smrću njegova oca počinje Miljenkova priča, koja se vraća u prošlost, u dane kada se Marko Jergović, djed Miljenkovog oca doselio u Sarajevo iz Ličkog Lešća.
Od siromaštva do bogatstva stečenog na lutriji, pa ponovnog siromaštva, a onda kroz razna politička i društvena previranja pratimo jednu obitelj koja Jergoviću baš i nije najmilija.
Naime, iako je to njegova krv, Jergović puno toga zamjera svojoj obitelji, ali i ocu, koji ga nije znao voljeti onako kako otac inače voli svoju djecu.
Nije to naravno jedina stvar koju Miljenko svom ocu zamjera, već mu zamjera i zbog svih njegovih slabosti zbog kojih nikada taj ugledni sarajevski liječnik nije uistinu živio svoj život.
Međutim, kada krene priča o njegovoj obitelji, postaje vam jasno zašto Miljenkov otac nije bio onakav kakav je Miljenko kao dijete možda želio da bude, iako se Miljenko vjerojatno neće složiti s ovim traženjem opravdanja za njegova oca.
Loza Marka Jergovića proživjela je i preživjela razne režime i svatko se s tim režimima nosio onako kako je mislio da treba.
Ono što je Jergoviću najbolnije i s čim se teško miri činjenica je da je dio obitelji olako prigrlio ustaški režim, s kojim su se identificirali.
Zamjera im i to što karakterno nisu bili ljudi koji bi zadovoljili njegove ljudske kriterije, zamjera im s vremena na vrijeme i malograđanštinu koju Jergović odlično opisuje u situaciji kada Marko Jergović dobije velike novce na lutriji i odmah kupuje dvije kuće, ali i klavir za svoju kćer, koja nema nimalo sluha i koji na koncu nikada nije ni služio za sviranje, već se s vremenom na njemu počela čuvati zimnica.
Miljenko Jergović se naveliko bavi političkim opredijeljenjem svoje obitelji, pa tako usput, osim intimne obiteljske ispovijesti imamo i povijesnu priču o Sarajevu u kojem je stalno bilo “ovih” i “onih”, “njihovih” i “naših”… Upravo zato jer se bavi poviješću jedne obitelji i jednog grada, stavovi Miljenka Jergovića danas su mi, dok ga čitam ili slušam, puno jasniji.
Iako ne volim taj izraz, ovaj roman bi se mogao opisati i kao Jergovićev obračun s njima, a pod “njima” mislim na obitelj, politiku, povijest i sve ono čime se Jergović u knjizi bavi.
Ili preciznije, ova knjiga je Jergoviću kao nekakva terapija.
Priča o Jergovićima je jako uzbudljiva jer se Miljenko Jergović nije ustručavao pisati ni o lošim stvarima, koje mnogi ne bi tako lako razotkrili.
Ovo je konačno prava priča o zajebanim obiteljskim lozama na zajebanom Balkanu na kojem je situacija uvijek bila zajebana.
Ma, čak i da ne volite Jergovića, čitanje ove knjige trajat će najviše jedan dan.
Neće vam biti žao.
 
 
Danielle Trussoni
Angelologija
Tanja Tolić
Kad su se ljudi počeli širiti po zemlji i kćeri im se narodile, opaze sinovi Božji da su kćeri ljudske pristale, pa ih uzimahu sebi za žene koje su god htjeli.
Onda Jahve reče: "Neće moj duh u čovjeku ostati dovijeka; čovjek je tjelesan, pa neka mu vijek bude stotinu dvadeset godina." U ona su vremena - a i kasnije - na zemlji bili Nefili, kad su Božji sinovi općili s ljudskim kćerima pa im one rađale djecu.
To su oni od starine po snazi glasoviti ljudi.
U Knjizi Postanka, prvoj knjizi Tore i prvoj knjizi Staroga zavjeta, prvi se put spominju bića koja su okosnica romana “Angelologija” Danielle Trussoni.
(Drugi put se spominju u Knjizi Brojeva, četvrtoj knjizi Starog zavjeta, kad židovski špijuni u Kaanu ugledaju visoke ljude, Divove.) Nefili, pali anđeli, Stražari – pojmovi koji mogu, a i ne moraju biti istoznačnice, jer ne govorimo o činjenicama, nego mitologiji – i prije tog romana su, naravno, bili opsesija pojedinaca, zaljubljenih u nadnaravno, vanzemaljsko, urotničko.
Oko toga tko su nefili nema, međutim, jedinstvenoga stava.
Opća je pretpostavka da je ipak riječ o palim anđelima jer, etimološki, pojam dolazi od hebrejskog npl (נָפַל), što znači pasti, otpasti, biti odbačen.
Kopajući po internetu, nailazi se na mnoge druge verzije: prema sumerskom mitu o postanku, osnivači njihove kulture bili su upravo anđeli, znani pod imenom Anunnaki ili Anannage, odnosno “Sinovi Svjetlećega” ili “Sinovi Svjetla”.
Ako na nefile gledamo kao na Stražare, još jedan naziv koji se spominje, onda su oni bili anđeli koje je Bog postavio da nadgledaju ljude.
Jesu li istodobno bili i sinovi Božji? Teško je tu postići konsenzus jer, prema Bibliji, sinovi Božji su ljudi, dok su anđeli sluge Božje.
Sav ovaj mitološko-etimološki kaos mogao bi možda objasniti zašto se kroz “Angelologiju” Danielle Trussoni prvih dvjesto stranica teško probiti.
Priča kreće zanimljivo: ako ste jedan od onih čitatelja koji, prije nego kupi ili posudi knjigu, pročita par prvih rečenica, ova će vas sasvim sigurno privući.
Zima je, 1943.
godine.
U Rodopima, u Bugarskoj, u špilji Đavolje ždrijelo, skupina angelologa, teoloških znanstvenika koji proučavaju anđele, pronalazi savršeno očuvano tijelo mrtvoga anđela, fizički toliko prekrasno i netaknuto da se čini kao da – spava.
Već sljedećim pasusom brzo jurimo u budućnost.
Prosinac je 1999.
godine, Samostan Svete Ruže, u Miltonu, New York.
Budimo se sa sestrom Evangeline koja će par trenutaka kasnije pročitati kratko pismo V.
A.
Verlainea koji moli sestre da mu dopuste uvid u prepisku bivše nadstojnice samostana, majke Innocente, i dobročiniteljice Abigail Aldrich Rockefeller.
Verlaine do pisama nastoji doći pod svaku cijenu, jer to od njega zahtijeva njegov neobični poslodavac, par stotina godina star Percival Grigori, potomak jedne od najslavnijih nefilskih obitelji koji grozničava traga za lijekom za svoja anđeoska krila koja nepovratno propadaju.
A onda slijedi muka, barem za čitatelja.
Tko su točno nefili? Jesu li oni anđeli ili potomci anđela i ljudi? Nakon par desetaka stranica uspijevamo utvrditi da su oni ipak potomci anđela i ljudi, no ako se rode visoki dva metra i s natprirodnim moćima, a u anđeoskom pubertetu uspiju razviti krila, onda imaju i pravo zvati se nefilima.
Muka se nastavlja jer se pojavljuju Stražari.
Tko su Stražari? Dobrih stotinjak stranica kasnije, uspijevamo razriješiti i tu zavrzlamu.
Stražari su anđeli koje je Bog poslao na zemlju da uhode ljude.
(Nije sasvim jasno zašto, ali na trenutak to zanemarimo.) Stražari su anđeoska bića iz citata s početka ovoga teksta koji su se zagledali u ljudske žene i, kad su već osuđeni na to da provedu vječnost među manje vrijednim ljudima, odluče ubiti vrijeme zavodeći ljudske žene i uživajući u njihovim tijelima.
Žene im rađaju djecu: ako su obična, Stražari ih odbacuju, ako su posebna, dakle visoka i s krilima, smatraju ih svojom djecom i poučavaju ih umijeću ratovanja, kako bi mogli vladati svojom slabom braćom i sestrama.
Iako preziru svoju ljudsku djecu, Stražari i dalje – iz nepoznatih, ili poznatih razloga – vole svoje ljudske žene pa ih uče čarolijama, tako da i one, uskoro, postaju moćne.
Potom se upliće Bog, prethodno dosta razočaran jer je njegov savršeni svemir postojao kao savršen svega dvadesetak sekundi.
Nakon toga su anđeli “pali” pa se poremetila ravnoteža kreacije.
(Da, nelogično je, ali i to zanemarimo na sekundu.) Bog odlučuje kazniti neposlušne Stražare pa ih, na vječnost, okuje u špilji pod zemljom.
Anđeo Gabrijel sažali se nad svojom palom braćom pa im u ponor baci svoju liru kako bi kratili vječnost svirajući božansku glazbu, a možda se i umile Bogu da im oprosti grijehe.
(U jednom trenutku romana Gabrijelova lira postaje Orfejeva, ali apsolutno je nejasno kako se Orfej domogao lire, zasvirao na njoj tako da ne uništi svijet – što je, navodno, njezina opasnost - a potom lira opet završava kod palih anđela.) Djeca Stražara, nefili, svoje očeve ne pokušavaju spasiti, nego nastavljaju haračiti zemljom.
Zašto? Zato što mogu.
Bog je prilično ljut i očajan pa naređuje Noi da sagradi arku, unutra potrpa svoje sinove, njihove žene i djecu, i životinje, i sakrije se od potopa u kojem Bog namjerava počistiti ono što je u svojoj nesavršenosti tako neoprezno stvorio.
No, nefili su lukavi.
Jedan od njih ubije Noinog sina Jafeta i poprimi njegov oblik, ukrca se na barku i tako nefilska ratnička rasa ipak preživi i nastani Europu.
(Bez brige, ništa od ovoga što smo razotkrili neće vam pokvariti užitak čitanja.
Može samo pomoći jer ćete, u suprotnom, prvih 200 stranica knjige provesti frustrirano pokušavajući shvatiti tko je tko.)
Nelogičnost savršenog Boga koji je stvorio nesavršen svijet i neposlušne anđele koji su zapravo savršeniji od njega, jer ih ne može kontrolirati, nekako još i možemo zanemariti jer nije toliko bitna za radnju romana.
(Uostalom, i sve svjetske religije su prepune nelogičnosti pa ipak većina svijeta vjeruje u njihovu dogmu.) Nelogičnosti u radnji romana je, međutim, teže progutati.
Kako točno zlatna lira za kojom tragaju angelolozi u knjizi može biti (i) Orfejeva? Kad je bila njegova? Kako je došao do nje? Kako ju je uspio oteti Stražarima, a da ga njihova prisutnost nije ubila? Ako je to i uspio, zašto se i kako lira ponovno vratila Stražarima? Zašto jedna od glavnih junakinja romana, članica Druge angelološke ekspedicije, nije umrla od zračenja ili barem bila teško opečena, kao što se dogodilo članovima prve ekspedicije? Zašto nas Danielle Trussoni stotinjak stranica ostavlja u uvjerenju da je Evangelineina baka mrtva (u nasljedstvo joj je ostavila angelološki dnevnik), a onda se odjednom ispostavlja da nije mrtva nego se, eto, više od desetljeća nije javljala?!
Postoje i nelogičnosti u karakterizaciji likova.
Primjerice, Verlaine je na početku opisan kao prilično zbunjen, ustrašen i nesiguran mladić, ali par stranica kasnije – gle čuda – krajnje samouvjereno i bahato kasni na sastanak s Grigorijem i ne odaje dojam nikakve poniznosti?! Kako je, tako odjednom, postao hrabar? Nemamo pojma, ali za Verlainea to zapravo i ne čudi jer je on od svih likova u “Angelologiji” najmanje dorađen – više nalikuje skici, nego stvarnom ljudskom biću.
Potom slijedi središnji dio romana – povelika digresija koja obuhvaća angelološki rad za vrijeme Drugog svjetskog rata i nacističke okupacije Pariza.
Ta mi se sekvenca, moram priznati, činila ne samo neuvjerljiva, nego i prilično glupa (žao mi je, nema druge riječi), jer aludira kako za najveće zlo u povijesti čovječanstva nisu odgovorni nacisti, nego nefili.
Takve literarne intervencije nisu, naravno, rijetkost u povijesti moderne beletristike, ali rijetko funkcioniraju.
Uspješno mijenjati značenje općih mjesta povijesti rijetko kojem autora uspijeva, osobito kad je u pitanju simbol modernog kolektivnog zla.
Dojam gluposti pomalo se smanjio kad sam, tragajući za etimologijom pojma nefili, naišla na teoriju urote koja samouvjereno tvrdi kako su reptoidi (reptilska bića iz svemira) u pet navrata na planet dovodili bića poznata kao nefile koji su, između ostalih, utjecali i na Hitlera.
Okej, smiješno je i neuvjerljivo, ali barem mi je jasna referenca.
I onda dolazi dio u kojem Danielle Trussoni konačno pokazuje raskoš svojeg talenta.
Sad smo već na četvrtoj petini romana.
Maestralno poglavlje u kojem se opisuje nefilska opsada samostana Svete Ruže, inkantacija dobroga anđela, nagli preokret, zanimljiv, neuobičajen kraj… Trussoni konačno poseže za emocijama ili, drukčije rečeno, konačno uspijeva pisanjem pokrenuti emocije u čitatelju, stvoriti vezu koja će, za čitanje nepohodno, omogućiti poistovjećivanje s likovima… Sve dotad mnogo je lakše suosjećati s nefilima, nego ljudima, i moram priznati da sam, ne jednom, poželjela da im uspije naći lijek za ta bolesna krila.
“Angelologija” je mogla biti sjajan roman, ali nije.
U općoj poplavi vampira, ideja o zlim anđelima je doista originalna, svježa, obećaje avanturu.
Moguće da Trussoni nije imala dobroga urednika ili ga naprosto nije željela slušati, ali prava je šteta što roman nije započela bitkom u Svetoj Ruži i potom pustila mašti na volju.
S obzirom da je već najavila da piše nastavak, “Angelopolis”, moguće je, naravno, i da je u njenoj glavi priča mnogo šira i da, slijedom toga, mnogo bolje funkcionira.
Ako je tako, njoj prvih 200 stranica romana sigurno ne izgledaju kako bilješke za roman; nešto što ne bi trebalo biti sastavni dio romana, nego predložak na temelju kojeg se roman ispisuje.
Tri i pol zvjezdice, po meni visoka ocjena za slabašan uradak koji ne ispunjava niti temeljne zahtjeve trilera (uz logičke greške, radnja je i predvidljiva), Trussoni je dobila zbog originalnosti, netipičnog kraja i – izvrsnog marketinga.
Za kraj, mala napomena hrvatskom izdavaču, Nakladi Ljevak (uz velike pohvale za očaravajuću naslovnicu).
S obzirom da će “Angelologija”, usprkos manjkavostima, sigurno biti jedan od hitova, bilo bi dobro u drugome izdanju ispraviti pravopisne greške kojih u romanu ima dosta.
Jasna je žurba da se knjiga koja je svjetski hit što prije predstavi hrvatskim čitateljima, no poklonici izdanja Naklade Ljevak (u koje ubrajam i sebe) naučeni su na besprijekorne knjige pa bi doista bilo šteta pokvariti takvu reputaciju.
  
 
 
Susana Fortes
Quattrocento
Tanja Tolić
U povijesti literarne teorije postoji nešto što se naziva “Čehovljeva puška”.
Ruski književnik Anton Pavlovič Čehov, po kojem je “puška” nazvana, u nekoliko je navrata ponovio jedno od svojih važnijih načela u pisanju drame: “Ako u prvom činu napišeš da na zidu visi puška, u drugom ili trećem činu ona apsolutno mora opaliti.
Ako neće opaliti, onda nema razloga da visi na zidu”.
Čehov je, modernim jezikom rečeno, time zapravo htio reći – ne davi čitatelja nepotrebnim detaljima.
Moderna književna kritika, tokom godina, promijenila je originalno značenje njegove “puške” pa se ona danas ne koristi toliko kao upozorenje na “davljenje”, koliko metafora za rupe u radnji; narativne linije koje su se na početku romana zapetljale, a do kraja se nisu uspješno raspetljale.
Susana Fortes je, nažalost, u svom romanu “Quattrocento”, prvom njenom djelu prevedenom na hrvatski, uperila u čitatelja cijeli arsenal “Čehovljevih pušaka”.
Kratak sadržaj na koricama knjige obećava obilje avanture.
Priča paralelno prati dvije radnje koje se odvijaju s razmakom od 500 godina, u istome gradu.
U Firenci 15.
stoljeća, na rubovima quattrocenta – talijanskog kulturnog i umjetničkog pokreta koji je ispratio Srednji vijek i dočekao renesansu – čeka nas žestoka politička i vjerska urota kojoj je cilj svrgnuti s vlasti Lorenza Veličanstvenog.
U Firenci 21.
stoljeća pratimo pak mladu, odvažnu studenticu koja priprema doktorsku disertaciju o slikaru mračne prošlosti, Pierpaolu Masoniju.
Te će se dvije priče spojiti oko jedne slike – Masoni će, slikajući ju, otkriti tko je pravi začetnik urote Pazzija, a mlada će studentica, Ana Sotomayor, uz pomoć karizmatičnog profesora, razotkriti simboliku slike i tako svoj život dovesti u opasnost.
Sedam je godina prošlo otkako je Dan Brown napisao “Da Vincijev kod”, poslije Biblije, tvrdi Wikipedija, najprodavaniju knjigu na svijetu.
Mnogi su pisci pokušali doseći taj uspjeh, a što vrijeme više odmiče, i publika je sve željnija trilera koji bi mogao parirati toj američkoj uspješnici.
Tu visi prva “Čehovljeva puška”.
Španjolski nakladnik ispisao je hvalospjeve domaćoj autorici, obećavajući nas odvesti na fascinantno putovanje u Botticellijevu i Leonardovu Firencu.
Obećao je riješiti zločin o kojem se “šutjelo” 500 godina.
Obećao je napetost, uzbuđenje, zločeste vatikanske plaćenike koji žele da i misteriozna slika i znatiželjna Ana Sotomayor nestanu s lice zemlje.
Ukratko, obećao je priču koja će biti barem jednako uzbudljiva kao “Da Vincijev kod”.
Ništa od toga!
“Quattrocento” je, usprkos pompoznim najavama, mlaka, dosadnjikava priča u kojoj se autorica nije potrudila niti, barem naoko, zakrpati rupe u radnji.
Tko su mahniti vatikanski plaćenici koji Anu gone kroz roman, nećete saznati.
Zašto oni to čine i zašto je, zaboga, u 21.
stoljeću važno što prikazuje neka slika iz 15.
stoljeća, također se ne doznaje.
(Usput, priča o slikaru Masoniju i njegovoj Madonni di Nievole potpuno je izmišljena.) Nema odgovora niti na pitanje s kojim nas glavna junakinja isrcpljuje kroz nekoliko poglavlja – što se točno dogodilo kćerci profesora Giulija.
Aposlutno su nejasni i motivi trećeg glavnog lika, restauratora slika.
Posebno je pak iritantno što autorica Lorenza Veličanstvenog prikazuje kao romantičnog, odvažnog i časnog mecenu, iako i sama, na barem jednom mjestu u romanu, daje do znanja da je upravo on poslužio kao inspiracija za Machiavellijevog “Vladara”.
Da ne govorimo o tome da je Lorenzo de’ Medici, nakon što je propala urota Pazzijevih, poklao pola Firence.
Kad se, nakon romana, pročitaju autoričine zahvale, neke stvari postaju jasnije.
Susana Fortes dugo se opirala tome da napiše povijesni roman o Medicijima i uroti Pazzijevih, a presudila je, na kraju, objava povijesnog istraživanja Marcella Simonette, profesora na Sveučilištu u Connecticutu, koji je zahvaljujući šifriranom kodeksu iz 15.
stoljeća otkrio glavnog krivca urote protiv Medicija.
Ta je činjenica, između ostaloga, objavljena i u većini svjetskih medija 2004.
godine.
Priča je, dakle, našla Susanu Fortes, a ne ona nju.
Vijest je, sama po sebi, bila  predobra da bi se propustila i Fortes ju je, zapravo,  “novinarski” odradila, zanemarujući – namjerno ili slučajno – da je književna publika ipak ponešto zahtjevnija od one novinske.
Najbolji dijelovi “Quattrocenta” – i zato romanu i idu tri zvjezdice – oni su koji nemaju veze s Firencom, Medicijima, Vatikanom, izmišljenim slikarima i renesansom.
U tim lirskim dijelovima tonemo u misli i osjećaje Ane Sotomayor; zapravo u autoričine impresije o životu, ljubavi, strasti, smrti… Ti reci otkrivaju da je riječ o spisateljici koja zna pisati, koja se zna izraziti, koja ima što za reći.
S obzirom na impresivan popis nagrada kojima je ovjenčana u rodnoj Španjolskoj, ova nekadašnja srednjoškolska profesorica zemljopisa i povijesti sasvim sigurno nije odabrala krivu karijeru kad se okrenula pisanju.
U “Quattrocentu”, opet nažalost, njezin prelijepi stil naprosto nije dovoljan da bi se zanemarile tehničke – i žanrovske – manjkavosti.
 
 
Carlos Ruiz Zafón
Sjena vjetra
Maja Šimleša
„Sjena vjetra“ i ja gledale smo se tri godine prije nego što sam je odlučila uzeti s police i prelistati taj pozamašan broj stranica.
Uvijek sam se divila onim nadobudnim tinejdžerima (a i nešto starijima) koji izlaze iz knjižnica s dva kilograma gusto ispisanih stranica pod rukom i gutaju ih u samo nekoliko popodneva.
Moglo bi se reći da zazirem od debelih knjiga i ako me ne osvoje u prvih nekoliko poglavlja, vrlo lako odustajem.
Ovaj Zafónov prvijenac za odrasle, objavljen 2001.
u Španjolskoj i preveden na više od 30 jezika, u tome je definitivno uspio.
Već nakon prvih nekoliko stranica bila sam sasvim elegantno i neprimjetno katapultirana u Barcelonu 40-ih godina, u kojoj se još snažno osjeća duh tek minulog građanskog rata i gdje se jedan 10-godišnji dječak sasvim neočekivano nađe u pustolovini koja će mu obilježiti život.
Daniel je sin barcelonskog knjižara staroga kova od kojeg je naslijedio ljubav prema knjigama.
Nakon jedne besane noći, u kojoj otkriva da se više ne može sjetiti lica majke poginule u građanskom ratu, otac ga odvodi na Groblje zaboravljenih knjiga, labirint nekoliko tisuća knjiga poznat samo odabranima koji imaju svetu misiju čuvanja tog blaga.
Običaj je da svatko od njih nasumce odabere neku knjigu s police i obveže se da će čuvati taj primjerak i brinuti se da nikad ne nestane.
Daniel tako odabire knjigu nepoznatog autora Juliána Caraxa za koju se ispostavlja da je zadnji postojeći primjerak na svijetu jer su svi ostali misteriozno spaljeni.
Knjiga zbog iznimne vrijednosti uskoro pobuđuje interes među knjižarima, ali privlači i neke druge tajanstvene likove iz prošlosti.
Daniel uskoro shvaća da ga s Caraxom povezuje nešto puno veće od same knjige; njegov život koji počinje sve više sličiti životu zagonetnog pisca kojem se zametnuo svaki trag.
Kako godine prolaze i Daniel odrasta, priča postaje sve zamršenija i opasnija ne samo za njega, već i za njemu bliske osobe.
Moglo bi se reći da ovoj knjizi ne nedostaje nijedan element nužan za dobru priču.
Prepuna je intrigantnih zapleta i na prvi pogled bezizlaznih situacija; nešto poput ljudski toplije verzije „Da Vincijeva koda“ u kojoj je podjednako zanimljiva radnja začinjena sjajno razrađenim karakterima likova i njihovim međusobnim odnosima, uz, naravno, neizostavan element ljubavi, pomalo fatalističke kako to obično biva u romantičnim sagama strastvenih Španjolaca - samo je jedna ljubav ona prava, baš ona koja se dogodi na prvi pogled, gotovo je uvijek vječna, ponekad neuzvraćena ili nemoguća, no to nije prepreka apsolutno posvećenom i strastvenom voljenju.
Osim same radnje i dobro razrađene psihologije likova, Zafón osvaja i svojim spisateljskim umijećem.
Njegov slikovit i bogat, ali idealno odmjeren španjolski (knjigu sam čitala u originalu) savršeno je sredstvo kojim dočarava atmosferu poslijeratne Barcelone.
Pejzaži i prizori su toliko vjerni da vam se lako može dogoditi da neprimjetno kliznete u ono doba i doživite tamošnje boje i mirise.
Likovi i dijalozi su pak toliko realistični da vam se nakon nekog vremena može učiniti da ih doista i poznajete: od Daniela, koji kroz ovu avanturu sazrijeva kao osoba i upoznaje samoga sebe, preko Fermína, mog najomiljenijeg lika, oličenja slobodnog i neuništivog duha te duhovitog i narodski mudrog čovjeka, pa sve do negativca Fumera, predstavnika mračne i trule strane novopečene vlasti iznikle iz ruševina rata.
A nizanje zapleta i otkrivanje dijelova slagalice sjajno je dozirano kako bi se napetost održala tijekom cijelog romana.
Naime, ja sam u jednom trenutku podlegla iskušenju i nekih stotinjak stranica prije kraja nestrpljivo okrenula zadnji list i pročitala završetak.
Ako se pitate zašto, objašnjenje je vrlo jednostavno; mučila me pomisao na to da bi kraj knjige prekomjernom dozom fatalizma i drame eventualno mogao razvodniti ili na bilo koji drugi način „pokvariti“ ovako dobru priču.
A sad je na vama da otkrijete jesu li moji strahovi bili opravdani.
Uživajte!
 
 
Elizabeth Strout
Olive Kitteridge
Tanja Tolić
Olive Kitteridge nije simpatična osoba.
Nije draga, nije topla, mala djeca joj idu na živce, čangrizava je, ima otekle gležnjeve, previsoka je.
Kao pojavi, nedostaje joj sve ono što žene, svih dobi, ponekad koriste kako bi bile simpatične, ako im karakter već nije osobito ugodan.
Olive, na početku romana od 218 stranica, koji je lani dobio Pulitzerovu nagradu za književnost, ima muža Henryja i sina Chrisa.
Henry je ugodan; tip osobe koja se razveseli već od toga što zazvoni telefon.
Ljekarnik iz Crosbyja, malenog grada u Maineu, sušta je suprotnost svojoj supruzi, učiteljici, koje su se djeca uglavnom bojala dok je još predavala.
Njihov sin Christopher, sasvim očito, mrzi svoju majku veći dio romana.
Sve je u ovom romanu Elizabeth Strout (Profil, 2009.) naoko naopako.
Glavnu junakinju gotovo pa nitko ne voli zbog njezine loše ćudi.
„Barem mislim da je to ćud, zapravo i ne znam što je.
Zbog tebe se ljudi loše osjećaju.
Zbog tebe se tata loše osjećao.
Nisam znao što više mrzim – kad bi nasrnula na njega i bila na mojoj strani ili kad bi nasrnula na mene“, kaže joj u jednom trenutku sin.
Olive je pored toga, opet naoko, prestara za poistovjećivanje; na kraju knjige ima 74 godine, njezin život je na zalasku i sve češće razmišlja o tome kako zapravo samo želi lagano umrijeti.
Pored svega toga, „Olive Kitteridge“ je prilično depresivna knjiga.
Varira u raspoloženjima poput same junakinje: od 13 priča od kojih je roman sastavljen, devet ih je prilično tužno, dvije su - budimo velikodušni - sretne, a o dvjema čitatelj, najiskrenije, ni sam ne zna što bi mislio.
Od ovih devet tužnih, dvije su duboko deprimirajuće i ostavljaju gorak okus u ustima.
No Elizabeth Strout je vrsna pripovjedačica (iako u posveti na početku knjige tvrdi da njezina majka zna pričati najbolje priče...) pa te poražavajuće životne priče, okretom stranice, brzo zamjenjuju one začudne.
U svim se pričama pojavljuje Olive, iako nije uvijek glavna junakinja.
Neke priče uopće nisu ispričane, ali ih naslućujemo skupljajući djeliće kroz druge likove i druge sudbine.
Jedan od tih likova, koji proviruje s rubova stranica, ali nije dobio zasebno poglavlje, jest Jim O'Casey.
Jim je važan jer je potvrda da je Olive sposobna voljeti i da jest voljela.
Zašto je Elizabeth Strout onda dobila Pulitzera? Zato što Elizabeth, usprkos čangrizavoj antijunakinji, depresivnoj atmosferi, disfunkcionalnim obiteljima, smrti i bolestima, zapravo voli život.
I to se da iščitati iz svake rečenice.
Olive, naime, ima i svoju drugu stranu.
Olive je čangrizava zato što jedino što želi jest ljubav njezinog sina.
Olive zna da je on zasluženo mrzi ali problem je, kao i s mnogim drugim roditeljima i njihovom djecom, što majka ima sasvim drugačija sjećanja, i iskustva, od svoga djeteta.
Dok je dijete patilo, majka je živjela život za koji je trebalo mnogo snage i hrabrosti; život koji se nije mogao podijeliti s djetetom.
Olive u romanu sasvim sigurno spašava jedan život – priča samoubojici, nesvjesna njegove namjere, toliko dugo dok ga ne udavi riječima, a on ne odustane od puške koju vozi u prtljažniku.
Hladna Olive uspjet će se probiti i kroz željeznu branu djevojčice koja se izgladnjuje na smrt, tako što se rasplače nad njenom boli u tuđoj kuhinji.
Olive će jednom ocu hrabro reći da je ona seljanka, sa svim predrasudama koje seljanke imaju, ali usprkos tome ne bi odbacila svoju kćer lezbijku.
Olive će, posredno, blagosloviti jednu predivnu ljubavnu priču dvoje ljudi koji su bili uvjereni da zbog godina, bračnog statusa i sredine na tu ljubav više uopće nemaju pravo.
Svi mi znamo da život nije crno-bijel, da postoji čitava paleta nijansi u ljudskim bićima koje ne bismo smjeli zanemarivati – ni dok volimo, ni dok bivamo razočarani ili povrijeđeni.
Usprkos tome što znamo, kad smo ranjeni, skloni smo one koje najviše volimo strpati na tamnu stranu.
Tako je lakše; naoko manje boli.
No dok čitate priču o Olive, sve najednom postaje jasno.
I prihvatljivo.
Takvi smo kakvi jesmo – i dobri i loši, i veličanstveni i sitne duše.
I to pravilo vrijedi za sve.
Vrhunac romana je otkriće da je Olive, usprkos godinama i priželjkivanju brze smrti, neumorni, strastveni borac.
Elizabeth Strout piše: „Tada je Olive osjetila nešto što više nije očekivala: iznenadnu pohlepu za životom.
Vidjela je dražesne blijede oblake, nebo plavo kao različak, novo zelenilo na poljima i golemu površinu vode.
S visine se sve činilo zadivljujuće, čudesno.
Sjetila se što je nada i to je bilo to.“
I još: „Zbunjivao ju je taj svijet.
Još ga nije željela napustiti.“
I još: „Čak je i Freud rekao: Moramo voljeti ili ćemo se razboljeti.“
Eto, zato je Elizabeth Strout dobila Pulitzera.
Od mene tri i pol zvjezdice, krajnje subjektivno: knjiga nije laka za čitanje, neće vas razveseliti, ali možda ju je (životno) pametno pročitati.
 
 
 
J.
K.
Rowling
Harry Potter i Darovi Smrti
Piše Tanja Tolić

Prošlo je 17 godina otkako je J.
K.
Rowling počela raditi na serijalu o Potteru i deset godina otkako je objavljena prva knjiga iz sedmodijelnog serijala o malom čarobnjaku kojem će ožiljak u obliku munje na čelu promijeniti život.
Od tada se mnogo toga promijenilo: Dumbledore je mrtav, a na čelo Hogwartsa je došao njegov ubojica Severus Snape, Harry će uskoro postati punoljetan po čarobnjačkim zakonima i majčina čarolija ga više neće štititi od zlog lorda Voldemorta, Onaj-Čije-Se-Ime-Ne-Smije-Izgovoriti otvoreno sije teror i smrt sa svojim pristašama Smrtonošama, a svijet Bezjaka i čarobnjaka postao je mjesto na kojem više nitko nije siguran.
Sedma i ujedno završna knjiga serijala, "Harry Potter i Darovi Smrti", mračna je, ali ne i zastrašujuća kao neki prijašnji nastavci.
U njoj se umire kao na traci, a do kraja knjige od 759 stranica (čitali smo je u engleskom originalu) umrijet će 20-ak likova, od kojih čak četiri glavna, dva više nego što je Rowlingova najavila prije godinu dana, te njih pet do šest koji su ne samo bili ključni za radnju nego i emocionalno važni onima koji su odrastali uz avanture troje malih čarobnjaka.
Mnoge uloge će se i promijeniti - Dudley Doorsley neočekivano će pokazati svoje druge lice, metamorfoze neće biti pošteđen niti Dumbledore jer će biti otkrivena njegova mračna tajna, a dvoje negativaca iznenadit će nas hrabrošću i samilošću.
Čitatelj neće biti razočaran niti sadržajem, niti epilogom, ali oni koji su prvu knjigu o Harryju uzeli u ruke kao odrasli ljudi, neće moći ne zamijetiti u sedmoj neke manjkavosti.

Od 36 poglavlja u engleskom izdanju knjige, njih desetak je nepotrebno razvučeno na 300-ak stranica, i iako se u njima odvijaju važni događaji, prazan hod u pripovijedanju mogao se, bez neke veće štete, sažeti na 150 stranica.
Sedma knjiga mogla je funkcionirati kao poduži epilog na 300, umjesto na 700 stranica, i ne trebate se čuditi ako preskočite par poglavlja.

Najveće razočaranje donosi lik Voldemorta koji se iz simbola besmislenog, neutjelovljenog i stravičnog zla pretvara u histeričnu kreaturu koja zahtjevnijeg čitatelja više iritira nego plaši.
Naime, jedan od razloga zašto je Harry Potter toliko dobar jest umiješnost pripovijedanja u žanru koji je mješavina horora, avanture i fantasyja.
No, elementi horora - napetost, iracionalan strah i jeza - izgubili su na intenzitetu u sedmoj knjizi.
Dok se Rowlingova držala recepta Stephena Kinga i zlo portretirala kao nedefinirani doživljaj koji je izvan ovoga svijeta, neshvatljiv ljudskom biću i užasan upravo zbog toga što je besmislen, ono je funkcioniralo kao ključni začin radnje.
U posljednjoj knjizi Rowlingova je potonula u stereotip koji nije u maniri kreativnog pisca njezina kalibra - izjednačila je Voldemorta s Hitlerom, doživljavajući potonjeg kao utjelovljenje ultimativnog zla.
To, naravno, na povijesnoj razini vjerojatno jest točno, ali Potter nije historijska čitanka, niti film B kategorije u kojem su scenaristi loši i loše plaćeni pa posežu za klišejima u nedostatku mašte.

No, iako je iznevjerila žanr koji je odabrala i nepotrebno rastegnula knjigu kako bi dosegla grandioznost snage, Rowlingova je ipak pošten pisac i pruža čitatelju ono što je očekivao.
U posljednjih 300 stranica ima dovoljno avanture, magije, čarobnih bića, neustrašivih čarobnjaka, velikih otkrića, pomirenja, suza i oproštaja da se isplati probijanje kroz stranice koje su možda ispisane da bi se opravdala očekivanja o dužini 11 milijuna čitatelja koji su knjigu kupili u prva 24 sata.
I, naravno, vlastita, autorska, jer s likom koji je piscu bio stvaran 17 godina, treba priznati, ipak se teško oprostiti.
Na kraju, čitatelj će ipak odahnuti jer, kako bi rekao Potter, sve je dobro svršilo.
 
 
Zoë Ferraris
Potraga za Nouf
Tanja Tolić
Najbolja je žena ona, rekao je Prorok, koja je ugodna oku i koja čini ono što joj se kaže.
Roman prvijenac američke spisateljice Zoë Ferraris (39) govori, međutim, o ženama koje ne čine ono što im se kaže.
U središtu „Potrage za Nouf“ je priča o šesnaestogodišnjoj djevojci iz bogate obitelji Shrawi koja nestaje uoči svojeg vjenčanja.
Obitelj će angažirati siromašnog pustinjskog vodiča, Palestinca Nayira, da ju pronađe.
No, nakon nekoliko dana, u pustinji pronalaze njezin leš.
Je li Nouf pobjegla? Je li se uplašila vjenčanja? Je li umrla nesretnim slučajem ili je ubijena?
Pripovjedač Nayir, zbog prijateljstva s obitelji Shrawi, osjeća obavezu otkriti što se dogodilo, no ubrzo će se sve zakomplicirati – najprije, Nouf je u pustinju, gdje je njeno tijelo pronađeno, „pobjegla“ s devom, a uzrok smrti je utapljanje.
Ako ju je uhvatila oluja, koja pustinjske kanale učas pretvori u poludjele bujice, zašto ju deva nije spasila? Jer deve, naime, suprotno uvriježenoj predrasudi, znaju plivati...
Drugo što ga muči jest otkriće da je Nouf u trenutku smrti bila trudna.
I treće, dobiva neočekivanog pomagača u istrazi, u obliku laboratorijske tehničarke Katye.
Koja je, sasvim očito, žena.
Katya Hijazi zapravo ima doktorat iz molekularne biologije i mnogo je više forenzičarka, nego laboratorijska tehničarka.
Pored toga, Katya ima 28 godina, još nije udana i druga je žena u ovoj knjizi koja se ponaša suprotno Prorokovim preporukama.
Premda je Prorok imao pravo u vezi toga kakva treba biti žena, Nayir otkriva da je moguće da žena ne bude poslušna, a svejedno ostane kreposna.
O tome što muslimanke smiju, a što ne smiju, autorica romana svjedočila je iz prve ruke: nekoliko je godina bila udana za, doduše prosvijećenog beduina iz Saudijske Arabije, a godinu dana mladi je par i živio u Jeddi.
Rastali su se ubrzo po povratku u Ameriku.
Zoë i njezina, danas 17-godišnja kći i dalje žive na Zapadu; suprug i otac se vratio u Saudijsku Arabiju gdje mu je majka u međuvremenu našla tri nove žene.
Zoë i on ostali su u dobrim odnosima i često se čuju, a on se često žali kako je život s tri žene prilično nemoguć.
Iz tog, jednogodišnjeg života u Jeddi, Ferraris je konstruirala okosnicu svojeg romana.
Iako se roman bez ikakvih problema može čitati isključivo kao klasičan krimić – i po tome je zaista prvoklasno štivo - teško je, ako ne i nemoguće zanemariti kontekst u kojem Ferrais sve to stilski briljantno ispisuje (i na čemu sigurno treba zahvaliti i hrvatskoj prevoditeljici Duški Gerić Koren).
Nayir je tradicionalni musliman koji golo žensko tijelo prvi put vidi u mrtvačnici i onesvijesti se.
Kada ugleda Katyino lice, pocrveni.
Prilično je uznemiren time što ona govori i kad joj se nitko direktno ne obraća.
Pored toga, Katya radi, pa Nayir, razmišljajući o njezinom zaručniku, zaključi sljedeće: „Sigurno je iskreno voli, kada podnosi da radi.“
Katya, s druge strane, ne smije sama izaći na ulicu, a kamoli otići na posao, bez muške pratnje.
Iako je sama izabrala budućeg supruga, na jednom mjestu u romanu kontemplira, s puno manje oduševljenja, kako ona beskrajno nebesko prostranstvo smije promatrati samo s krova svoje kuće ili kroz uzak prorez tek malo spuštenog automobilskog prozora – za razliku od muškaraca koji slobodno podižu oči prema nebu.
Paradoks je i da je sve ono, što je Katya naučila o svemiru na kolegiju astronomije koji je slušala na fakultetu, na neki način povezano s izračunavanjem vremena za molitvu.
„Da bi mogao izračunati vrijeme molitve, moraš znati sve o zemljopisnim širinama, otklonu sunca, azimutima, prividnom sunčevom vremenu i vremenskim jednadžbama.
Vojske muškaraca cijeli su život proučavale nebo samo da bi izračunale i predvidjele točan trenutak osvita i točan broj minuta i sekundi koje će proći između zore i izlaska sunca, jer se sabah namaz moli baš u tim minutama“, razmišlja jedno jutro dok odlazi na posao.
U profesionalnoj pratnji muškarca, naravno, koji ju štiti od zlih ljudi i vjerske policije.
Susret Nayira i Katye sudar je dvaju svjetova koji se u muslimanskim zemljama zapravo nikad ne susreću, osim u braku.
Čitanje „Potrage za Nouf“ neminovno je također sudar dvaju svjetova – onoga u kojem živimo mi, ne toliko kršćani, koliko zapadnjaci, i onoga u kojem žive oni, samo muslimani.
Na jednom mjestu u romanu, Nayirovi ljudi, dok tragaju za Nouf, razvijaju različite teorije o tome zašto je djevojka pobjegla i sve se izglednijim čini da ju je zaveo neki slatkorječivi Amerikanac (ne bez razloga, u muslimanskom svijetu danas simbol zastranjenja, pa i zla).
Mladići, tako, nabrajaju sve što je taj muškarac mogao reći i obećati kako bi zaveo djevojku poput Nouf: „U Americi možeš ići u kupovinu kada god želiš“, ili „U Americi možeš imati svoj auto!“.
Ali Nayiru se u misli najviše urezala rečenica: „U Americi muškarac ne može imati dvije žene.“
Istina će se, međutim, pokazati sasvim drukčijom.
Osim što je „Potraga za Nouf“ prvoklasan krimić i uvodno štivo za upoznavanje s muslimanskom, odnosno arapskom kulturom, roman Zoë Ferraris možda najviše govori o ljudskoj potrebi za slobodom i pravu na tu slobodu.
U romanu ćemo, tako, doznati što je misyar - lažna dozvola za brak s praznim rubrikama za imena mladenke i mladoženje.
Ta bi dozvola štitila hedonistički par u slučaju da ih vjerska policija zatekne u delikatnoj situaciji.
Zakon u arapskim zemljama nije baš blagonaklon prema nevjenčanim ljubavnicima.
Za seks izvan braka kazna je – čak i ako muškarca zateknu s neudanom ženom – uhićenje, optužba za prostituciju i javni nemoral, suđenje bez odvjetnika i, ako se optuženi proglase krivima, javno odrubljivanje glave.
Na drugom mjestu, Nayir će reći Katyi: „Mislite da sam sklon osuđivanju, ali nemojte mi reći da vi nimalo ne vjerujete u ovaj sistem.
Ja mislim da vjerujete.
On je stvoren da štiti žene.“
Dvije su stvari sigurne nakon čitanja.
Prva, uživat ćete u čitanju romana.
Druga, ako vam nije bilo jasno zašto muslimanske žene nose veo, burku ili hidžab, postat će vam jasno.
I naći ćete argumente zašto bi Francuska, da se poslužimo najsvježijim primjerom, ipak trebala dopuštati muslimanskim ženama da ih nose u javnosti.
Njima veo i burka ne smetaju, iako je teško jesti sladoled i ljeti je prilično vruće.
Smeta im što se smiju obrazovati, ali ne smiju raditi.
Pitanje je, međutim, i za nas i za njih – je li moguće zadržati burku i dopustiti pravo na posao?
Briljantan prvijenac! 
 
 
Francesco Sorti
Imprimatur
Piše Tanja Tolić
U krčmi “Kod paža”, u Rimu u rujnu 1683., igrom slučaja naći će se na istom mjestu 12 ljudi.
Već prvoga dana stradat će francuski plemić di Mourai.
U strahu da je obolio od kuge, vlasti će zapečatiti gostionicu i preživjelih 11 gostiju ostat će zatvoreno 14 dana.
Potom će krčmar dobiti udarac u glavu od kojeg se neće sasvim oporaviti do kraja romana od 656 stranica, a onda će sudbina udariti i ciničnog Engleza koji će doista oboljeti od kuge.
No, Mourai, zbog kojeg cijela nevolja i kreće, u osvit turske opsade Beča, zapravo je ubijen.
Opat Melani, barokni Sherlock Holmes, krenut će u istragu s kuhinjskim pomoćnikom, a napeta avantura odvest će ih u rimske katakombe, tajne kraljevskih obitelji, špijunske zagonetke, alkemijske formule i - odaje papinskog liječnika gdje se krije najveća tajna.

“Imprimatur”, roman koji su napisali Rita Monaldi (42), klasična filologinja specijalizirana za liturgijski jezik Katoličke crkve, i njezin suprug Francesco Sorti (46), teoretičar glazbe i novinar (s djecom žive između Beča i Rima), zapravo je roman o 13., sporednom liku - papi Inocentu XI., kojeg je narod nakon smrti 1689.
slavio kao sveca.
No papin je put od narodnog obožavanja do proglašenja blaženikom 1956.
bio prilično dug.
Dio odgovora na pitanje zašto može se naći upravo u ovome romanu, koji razotkriva (tvrde autori) nedopuštene financijske veze pape i protestanta Vilima Oranskog, engleskog vladara koji je protjerao s prijestolja katolike Stuarte i tako izbrisao mogućnost da stanovnici Otoka ikad službeno prigrle katoličanstvo.

Monaldi i Sorti više su od deset godina proučavali arhivsku građu da bi napisali “Imprimatur”, preveden na više od 20 jezika i prodan u 45 zemalja.
Još su šest godina gutali prašinu da bi napisali drugi i treći nastavak, “Secretum” i “Veritas”, koji su također prevedeni na hrvatski.
Bračni par namjerava napisati još četiri knjige, a njihovi će naslovi zajedno tvoriti sljedeću rečenicu: “Imprimatur secretum, veritas mysterium.
Unicum…” Ili: “Čak i kad je tajna objavljena, istina ostaje nepoznata.
Ostaje samo...” Kako završava rečenica, autori ne žele otkriti, no poznato je da svaki od nastavaka prati povijesne intrige svoga doba - urote, krivotvorine i otkrića koja ujedno radikalno mijenjaju i stvarno tumačenje povijesti.
Autori “Imprimatura” tvrde da su likovi u knjizi stvarni, a onima koji nisu iskustva su do te mjere povijesno moguća da su možda doista i mogli postojati u krčmi “Kod paža” u 17.
stoljeću.
Podugačke napomene na kraju romana, na ukupno 40 stranica, pokazuju što su zapravo sve pisci otkrili slijedeći trag papinskog novca, ali i trag izdaje.

Pišući roman, nesumnjivo su razmišljali i o marketingu, pa su tako i njih dvoje likovi svog romana - mladi bračni par koji je otkrio strahovitu tajnu pa u strahu od Vatikana mora pobjeći u Beč, gdje im se briše svaki trag.
Monaldi i Sorti više su od deset godina prikupljali arhivsku građu da bi napisali roman od 656 stranica.
Tvrde da su morali pobjeći iz Rima, od Berlusconija.
To, naravno, nije istina jer i dalje mirno putuju od Beča u Rim i natrag, a često ih se može vidjeti i na europskim sajmovima knjiga.
Nije istina niti da je njihova knjiga zabranjena u Italiji; sami su je odlučili tamo ne objaviti smatrajući da je tema škakljiva.
Prvo izdanje “zabranjena” knjiga doživjela je tako u Nizozemskoj, što je stvorilo dobru pozornicu za dramu koja će se naknadno razviti jer je “Imprimatur” uspio s prvih mjesta top-lista istisnuti “Da Vincijev kod”, a dobio je i laskave usporedbe s Ecovim “Imenom ruže”.
I jedno i drugo stoji.
Monaldi i Sorti neće vas razočarati, osim malo na kraju.
Kao što su vješto izreklamirali svoje djelo, ostavljajući granice između istine i promocije mekima, tako će vas napeto voditi i kroz debelu pripovijest.
Dok trčite, listajući i gutajući stranice ovog vrhunskog krimića, uz koji ćete mnogo naučiti o povijesti i glazbi, pripremite se na naglo kočenje u posljednjem poglavlju.

Kraj se nekako labavo raspetljava; dođe a da i ne primijetite.
Još biste čitali, želite da se tajne razotkriju uz proklamacije, da urotnici budu kažnjeni, a ubojice ne budu ubojice.
Ništa od toga.
Povijest pišu pobjednici, a ovaj je roman posvećen - pobijeđenima.
Kako bi izgledala njihova verzija povijesti? Upravo ovako.
Kao stvarni život.
U njemu nema jamstva da će se dobra drama prevoriti u raskošnu katarzu.

 
 
Jeffrey Eugenides
Srednji spol
Merita Arslani
Malo me koja knjiga toliko zaintrigirala da je pročitam kao što je to slučaj s knjigom “Srednji spol” Jeffreyja Eugenidesa.
Privukla me naravno tema, jer od kada čitam ne pamtim da sam pročitala ijednu knjigu u kojoj je glavnik lik hermafrodit.
I da ne bude zabune, pročitala sam je davno prije nego je počela cijela strka oko atletičarke Caster Semenyje, tako da me nije ponijela tračerska atmosfera o tome da li je Semenya muško ili žensko.
No, da se vratim na knjigu.
“Srednji spol” nije samo priča o hermafroditu, već o grčkoj obitelji Stephanides kroz nekoliko generacija, njezinom dolasku u Ameriku, ostanku u obećanoj zemlji i preživljavanju.
Priča počinje tako da 41-godišnji Cal prepričava svoj život u Detroitu i povijest svoje obitelji.
Saznajemo da se rodio kao djevojčica, a roditelji su joj dali ime Calliope.
Sve do 14.
godine živio je kao djevojčica i tada počinje drama za djevojčicu koja nije mogla shvatiti što se s njom događa.
Calliope se zaljubljuje u školsku kolegicu i o njoj govori kao o “mračnom predmetu želja”, ne znajući ni sama zašto se zaljubila u drugu djevojčicu, umjesto u dečka, kao i ostale njezine prijateljice.

Ni njezini roditelji, Milton i Tessie nisu imali pojma da njihova kćer nosi recesivni gen, ali je zato Calliopeina baka Desdemona od rođenja svoje unuke bila svjesna da se s malom Callie nešto događa.
Tu dolazimo do epske priče obitelji Stephanides, jer Calliope nije slučajno rođena sa spolnom deformacijom.
Obiteljska priča počinje u jednom malom grčkom selu u kojem su živjeli brat i sestra siročad, Lefty i Desdemona.
Nakon grčko-turskog rata odlučili su pobjeći u Ameriku, ali u to vrijeme to baš nije bilo jednostavno i kako im nije ostao nikakav drugi izbor, vjenčali su se.
Kada su došli u Ameriku cijelo su se vrijeme predstavljali kao muž i žena, te s vremenom zaboravili da su bili brat i sestra.
Dobili su sina Miltona, koji se oženio s Tessie, svojom rođakinjom.
Incest koji se kroz obitelj prebacuje s roditelja na djecu naprosto se negdje morao pokazati i bila je to Calliope.
Eugenides fenomenalno opisuje neobični obiteljski ep i pri tome mu uspijeva da ni u jednom trenutku ne osuđuje ili propituje moral i čestitost Stephanidesovih, ali zato stalno tjera čitatelja da nastavi čitati kako bi otkrio što se dogodilo s Calliope.
Nakon jedne nezgode, Calliope završava u bolnici gdje liječnici primjećuju da Callie ima samo nekakve vanjske karakteristike djevojčice, ali da je zapravo dječak.
Šalju je u jednu kliniku u New York na testiranja i kada je shvatila da je namjeravaju operirati, Calliope bježi i dolazi u San Francisco gdje počinje svoj život kao muškarac imenom Cal.
Eugenides nije propustio detaljno ispričati kakvo je bilo vrijeme u kojem je obitelj Stephanides živjela u Detroitu.
Obitelj je naime preživjela Veliku depresiju i prohibiciju, stvari koje su obilježile Ameriku dvadesetih i tridesetih godina prošlog stoljeća.
Spominju se tu i ostali povijesni događaji, Drugi svjetski rat, vijetnamski rat, te stvaranje Fordove kompanije i svemu tome je obitelj svjedočila, a povremeno i u tim događajima aktivno sudjelovala.
Jedino što se Eugenidesu može zamjeriti u ovoj knjizi je povremeno beskrajno opisivanje obiteljske povijesti, koje pomalo prelazi u dosadu.
No, unatoč tim sitnim “autorskim eskapadama u povijest”, Eugenides je napisao sjajan roman o jednoj obitelji uništenoj incestom, kojeg će rado čitati generacije koje dolaze.
 
 
Masaru Emoto
Istinska moć vode
Piše Tanja Tolić
U trenutku začeća oplođeno jajašce sastoji se od 96 posto vode.
Djetešce se u trenutku poroda sastoji od 80 posto vode.
Tijelo odrasle osobe ima 70 posto vode.
Drugim riječima, život proživljavamo uglavnom u vodenom obliku.
Suština ljudskog bića jest voda.
A voda razumije riječi i emocije.
Tvrdi to Masaru Emoto, japanski znanstvenik koji je 1987., u 43.
godini slučajno počeo proučavati vodu.
Jedan od njegovih suradnika (u to je vrijeme radio kao trgovac) ispričao mu je kako mu je jedna vrsta vode izliječila bolove u nozi.
Ako znamo da glazba ili predivan okoliš može utjecati na raspoloženje, Emoto se upitao koliko tek onda voda utječe na zdravlje, ako smo uglavnom sastavljeni od vode?
Sa suradnikom Kazuyom Ishibashijem uspio je 1994.
snimiti prvu fotografiju vodenog kristala.
Idućih pet godina posvetio je snimanju fotografija: na boce ili čaše vode zalijepio bi poruke (volim te, mrzim te, ljubav, stres...), a onda je snimao slike.
Došao je do zapanjujućeg otkrića - kad bi na vodu napisao “ljubav” ili “zahvalnost”, voda bi formirala predivan kristal, ali kad bi napisao “mrzim te” ili “ružna si”, kristali bi se raspadali! U lipnju 1999.
objavio je knjigu “Poruke iz vode” koja je postala bestseler i prevedena je na 23 jezika, među ostalim i na hrvatski.
U svojoj novoj knjizi “Istinska moć vode” Emoto je odlučio otići korak dalje i otkriti kako voda može utjecati na naše zdravlje.
Voda je, kaže, osjetljiva na suptilan oblik energije koji je nazvao “hado”.
Sve što postoji posjeduje vibracije ili hado.
Kad vodi kažemo “budalo jedna”, ona će to zapamtiti i, ako je zamrznemo, stvorit će se deformirani kristali.
Kad vodu izložimo pozitivnim mislima i lijepim riječima, nastaju predivni kristali koji odražavaju pozitivan hado.
Znanost je, piše Emoto, već dokazala da svaka čestica na ovo svijetu, pa tako i svaki atom ili elektron u našem tijelu ima svoju vibraciju.
I mi sami često govorimo kako smo s nekim “na istoj valnoj duljini”.
A s nekim drugim nismo.
Kad se zaljubimo, kaže Emoto, naš hado se uskladi s hadoom druge osobe.
Dok se pripremao za pisanje svoje druge knjige, Emoto je proveo mali eksperiment - zapisivao je nazive različitih emocija i lijepio ih na boce vode.
Nakon toga ih je zamrznuo i slikao kristale.
Ukratko, stres nije dobro ispao na fotografiji.
Kako emocije utječu na vodu u boci, tako utječu i na naše tjelesno zdravlje.
Točno je, zaključio je, da je briga nerijetko uzrok bolesti.
Ljudsko tijelo sastoji se od 60 trilijuna stanica.
Zdravi smo dok te stanice skladno objavljaju svoju ulogu.
No vibraciju ne posjeduju samo stanice, nego i molekule, atomi i subatomske čestice.
Bolest će početi na subatomskoj razini kad se iz nekog razloga poremeti vibracija tih čestica.
Godinu-dvije kasnije poremećaj se već može uočiti u stanicama.
Za još godinu ili dvije moći će se detektirati na organima.
Nešto što je prije pet ili deset godina možda bio poremećaj u jednom elektronu, danas je postala kronična bolest.
Ono što je dobro, kaže Emoto, jest da voda može stići do bilo kojeg dijela tijela i predati mu novu, pozitivnu informaciju.
Voda može doći tamo gdje ne može doći lijek zapadnjačke medicine.
Iako lijekovi mogu donijeti veliko olakšanje, piše Emoto, hado voda može doprijeti i do subatomskih čestica koje su se prve razboljele.
Masaru Emoto ljudskih hado mjeri uz pomoć posebne radioničke naprave koja registrira različite vibracije tijela na staničnoj razini.
Nedugo nakon što je počeo pomagati ljudima da uz pomoć hado medicine obnove zdravlje, posjetio ga je jedan muškarac.
Kćeri njegova prijatelja, staroj 22 godine, dijagnosticiran je limfni tumor.
Majka je bila očajna jer su djevojci od iste bolesti umrli i otac i djed, obojica liječnici.
No problem je bio što je djevojka bila u bolnici, a Emoto je sumnjao da će mu dopustiti da tamo odnese svoj stroj.
Palo mu je na pamet da majka fotografira kćer i donese sliku.
Uspio je izmjeriti djevojčin hado koji je ukazivao na snažnu tjeskobu.
Pripremio je vodu koja je trebala ispraviti njezin hado.
Uz pomoć vode i kemoterapije, otpuštena je iz bolnice, vratila se na studij i danas radi kao liječnica.
Potpuno je zdrava.

Drugi primjer, od brojnih koje navodi u knjizi, govori o djevojčici s urođenom srčanom manom.
Srce joj je zauzimalo 68,9 posto prsnoga koša.
Liječnici su predviđali da joj ostalo par mjeseci života.
Izmjerio joj je vibracije koje su na genetskoj razini otkrile strah od smrti, krivnju, depresiju, nepovjerenje i duboku tugu.
Pripremio joj je hado vodu.
Na pretragama se pokazalo da joj srce zauzima 54 posto prsnog koša.
No stanje se opet pogrošalo.
Emoto nije odustajao: na 25.
pregledu srce joj je bilo normalne veličine.
Većina djece s tim poremećajem ne doživi prvu godinu života.
Kako njegova otkrića primijeniti u praksi? Emoto preporučuje da se nabavi destilirana voda iako može poslužiti i voda iz slavine.
Na papirić zapišite riječi koje želite i zalijepite na posudu tako da ih voda može “pročitati”.
Povremeno se obratite vodi i protresite ju.
Hado vode popijte pet čaša svaki dan.
Zdrav razum vam govori da je idiotski razgovarati s vodom? Možda, no prije otprilike tri godine Emota je na razgovor pozvao direktor za odnose s javnošću tvrtke Siemens.
Nakon sastanka, Emoto je saznao da je Siemens u kantini počeo posluživati hado vodu.
www.masaru-emoto.net/english/e_ome_home.html
 
George Mateljan
Najzdravije namirnice svijeta
Piše Tanja Tolić
Najzdravija namirnica na svijetu je špinat.
Slijede je blitva, šampinjoni i šparoge, a tek potom prvo meso - teleća jetra.
Popis od 100 najzdravijih namirnica koji je sastavio George Mateljan, američko-hrvatska zvijezda zdrave prehrane, čije je životno djelo “Najzdravije namirnice svijeta” upravo objavljeno na hrvatskom jeziku, potom se opet nastavlja s povrćem - brokulom, zelenom salatom, raštikom, keljom i smeđom gorušicom, rajčicom, prokulicama, zelenim mahunama i tikvicima.
Najzdravije voće su jagode, maline, dinja i ananas, a od riba i morskih plodova najbolje je jesti tunu, škampe, losos i bakalar.
Od orašastog voća i sjemenki najbolje su suncokretove, od piletine i krtog mesa, poslije teleće jetre, najbolje je jesti govedinu, divljač i janjetinu, a od mahunarki bi na jelovnik bilo najbolje uvrstiti leću, soju i meksički grah.
Jaja su ispred mliječnih proizvoda, polumasnog mlijeka i jogurta, a među žitaricama vode zob, raž i kvinoja.
Koji je najbolji začin? Ako je vjerovati Mateljanu, prvo mjesto pripada peršinu, a slijede ga sjemenke gorušice, bosiljak i kurkuma.
Povrće i voće trebalo bi biti temelj naše prehrane, odnosno trebali bismo ga jesti u mnogo većim količinama nego meso.
Mateljan, kao i vodeći nutricionisti, preporučuje da svaki dan pojedemo pet porcija povrća te tri do četiri porcije voća.
Hrvati, prema istraživanjima, ni izbliza ne pojedu toliko povrća i voća - godišnje bi svatko trebao pojesti 183 kg povrća i voća, s time da se kao povrće ne računaju krumpiri, nego samo ono lisnato i, primjerice, rajčica.
Prosječan Hrvat na godinu pojede svega 62 kilograma voća i “zdravog” povrća, znači tek trećinu onoga što mu je potrebno.
Istodobno, istraživanja pokazuju da se svakim dodatnim obrokom koji se sastoji od voća ili povrća opasnost od bolesti srca smanjuje se za 4 posto.
Jedna je populacijska studija pokazala, navodi Mateljan, kako se u postmenopauzalnih žena koje su na dan jele 10 komada voća i povrća opasnost od srčanog udara smanjila za 40 posto!
Pet porcija povrća na dan često se čini nedostižnim, no ono što većina ljudi ne zna, naglašava Mateljan u svojoj knjizi, jest da jedna porcija povrća zapravo obuhvaća samo pola šalice kuhanoga povrća, dok porcija zelenog lisnatog povrća obuhvaća jednu šalicu.
Općenito, pet porcija povrća ekvivalent je dvije i pol šalice.
Pri odabiru povrća treba pripaziti i na pesticide.
Mateljan kaže kako najmanje pesticida ima u luku, avokadu, kukuruzu, šparogama, kupusu i brokuli, a najviše u paprici, celeru, špinatu, salati i krumpiru.
Suprotno uvriježenom mišljenju, ne treba sve povrće čuvati u hladnjaku: patlidžane, krumpir, buću, češnjak, batat, luk i rajčice najbolje je čuvati na sobnoj temperaturi.
Tri do četiri porcije voća na dan jednako je količini od dvije šalice.
Jagode, nektarine, trešnje, ananas, banane i papaja imaju najmanje pesticida, dok ih najviše imaju breksve, jabuke, kruške, grožđe iz uvoza, mango i kivi.
Voće je najbolje pojesti čim se kupi i ne čuvati ga dugo.
Također, većinu voća i povrća ne bi trebalo prati ako ćete ih staviti u hladnjak jer voda ubrzavanja kvarenje.
Iako se voće i povrće mogu učiniti skupim načinom da unesete potrebne hranjive tvari i kalorije, tim francuskih i američkih istraživača otkrio je da se kupnjom voća i povrća za najmanje novca može dobiti najviše hranjivih tvari.
Nakon analize 637 namirnica, u kojoj se računalo koliko se hranjivih tvari može dobiti za koliko novca, pokazalo se da su voće i povrće - jeftino rješenje.
No kako pripremati povrće i druge najzdravije namirnice? “Iako su brojne studije pokazale kako su mnoge hranjive stvari osjetljive i lako ih se može oštetiti, šokirao sam se kad sam točno doznao koliko ih se gubi tijekom prekuhavanja.
Tradicionalni načini termičke obrade hrane, kao što je kuhanje povrća u kipućoj vodi, mogu uništiti vitamine topljive u vodi, kao što su vitamin C i vitamini B skupine, kao i fitonutrijente flavonide.
Logično, ako se zna da u dubokom ulju pržimo ne temperaturi koja se kreće od 177 do 232 Celzijeva stupnja, a da na štednjaku pržimo ulja do njihova tališta od 191 do 232 stupnja! Kad sam otkrio kako se i do 80 posto folne kiseline iz mrkve i 66 posto flavonida iz brokule uništi duljim kuhanjem, shvatio sam koliko je važno tradicionalne metode kuhanja zamijeniti boljim alternativama.
Te sam metode nazvao najzdravijim načinom kuhanja”, objašnjava Mateljan u svojoj knjizi.
Mnogi ljudi, kaže, kuhaju brokulu dok ne omekša pa nije nikakvo čudo da je ne vole jesti.
Ne dobiva, naime, sva hrana dugotrajnim kuhanjem bolji okus.
Tko bi volio bljutavu i vodom natopljenu hranu? Trebalo je dosta vremena dok je za svaku od najboljih namirnica svijeta otkrio najbolji način pripreme.
Tako je, primjerice, otkrio da je cvjetača najbolja kad se zdravo pirja, brokula je najukusnija kad je se brzo pari jer tako zadržava vlagu, a riba je najsočnija i najmekanija kad je se brzo peče na žaru.
Mateljan ističe kako njegov, najzdraviji način kuhanja ima nekoliko važnih prednosti pred tradicionalnim načinom pripremanja hrane: potreban je minimalni broj sastojaka, upute su jednostavne i sastoje se od par koraka, kuhanje je kratkotrajno, uz recepte uvijek daje savjete kako pojačati okus namirnica, a najbolje od svega - potrebna je samo jedna tava ili lonac po receptu!
U svojoj knjizi tako nudi čak 500 zdravih recepata u mediteranskom stilu koji se spremaju za 7 minuta ili manje.
Čak možete spremiti večeru za dvoje u samo 15 minuta! Mateljan, koji je studirao biokemiju, preporučuje da se povrće kuha “al dente”, dakle kratko, i to tako da izvana bude tvrdo, a iznutra mekano.
Zahvaljujući kratkom i vrlo precizno određenom vremenu kuhanja neće izgubiti više od 10 posto hranjivih tvari.
Primjera radi, industrijskom preradom hrane gubi se 50 do 80 posto hranjivih tvari.
Špinat zato ne bi trebalo kuhati dulje od minute, a brokulu je dovoljno pariti 5 minuta.
Mateljan ne preporučuje ni prženje hrane na ulju.
Ako to već morate činiti, najbolje je hranu pržiti na organski proizvedenim uljima koja su posebno prilagođena za kuhanje na visokim temperaturama ili pak na uljima koja prirodno imaju visoko talište - poput avokadova ulja.
Zdravo pirjanje, zdravo parenje, kratko grilanje u pećnici, poširanje, pečenje i najzdraviji način grilanja opcije su koje predlaže umjesto prženja u ulju.
Za zdravo pirjanje umjesto ulja koristi povrtni ili pileći temeljac kojeg zagrije u tavi od nehrđajućeg čelika, a kad se temeljac počne pariti doda povrće ili meso.
Poklopi ako je potrebno i pirja koliko je određeno receptom.
“Ako nemate temeljac, kao dobar nadomjestak poslužit će i malo vruće vode s razmućenim ekstraktom kvasca”, kaže.
Za zdravo parenje potrebno je u lonac uliti 5 cm vode.
Voda mora zakuhati, a potom se povrće stavi u mrežicu, poklopi ju se i pari povrće koliko je predviđeno receptom.
Kratko grilanje posebno je praktična tehnika.
Mateljan gornji grijač pećnice zagrije na najvišu temperaturu.
Nakon toga uzme plitku metalnu tavu i stavi je na 10 minuta u pećnicu.
Potom na nju stavi mariniranu ribu ili meso.
Kad peče ribu, rešetku obično stavi direktno pod izvor topline, a kad peče pile rešetku stavi bliže sredini pećnice, tako da gornji dio pileta ne izgori prije nego cijelo bude pečeno.
Važno je da tava bude metalna, po mogućnosti od nehrđajućeg čelika.
Primjenom ove metod, nije potrebno tavu nauljiti: jako je vruća pa se meso brzo stisne i nema prianjanja uz tavu.
Meso ili ribu ne treba okretati: neke riblje filete dovoljno je peći od jedne do dvije minute, a pile se, ako mu se ostavi kožica, može ispeći za 15 minuta.
George preferira posuđe od nehrđajućeg čelika, emajla, gusa i vatrostalnog stakla.
Smatra da plastika nije dobar izbor, čak ni za čuvanje hrane u frižideru jer se i tamo male količine plastike prenose na hranu.
U mikrovalnu pećnicu je najsigurnije stavljati neglaziranu keramiku ili vatrostalno staklo.
Aluminijski lonci i tave na štednjaku se ponašaju jednako kao i plastično posuđe u mikrovalnoj.
Drugim riječima, treba ih izbjegavati.
Za teflonsko posuđe smatra da je najopasnije i poziva se na izvještaj američke Agencije za zaštitu okoliša (EPA) iz 2005., nakon kojeg je tvar koja se dobiva iz teflona zagrijavanjem (doduše tek na 240 Celzijevih stupnjeva) klasificirana kao “vjerojatno kancerogena".
www.whfoods.org
 
 
Tim Davys
Amberville
Piše Merita Arslani
Posljednjih mjeseci u ruke su mi dopala dva prvijenca.
Jedan je “Dijete 44” kojeg je napisao sjajan Tom Rob Smith, a drugi je “Amberville” Tima Davysa i nakon čitanja oba romana samo po sebi mi se nametnulo pitanje: “Jesu li prvijenci oduvijek bili ovako dobro pisani ili mi se naprosto ‘zalomilo’?”
Naravno da je bilo tih prvih romana u nečijim karijerama koji su bili sjajni i da, vjerojatno mi “zalomilo” da su dva romana koja sam pročitala jedan za drugim bili nečiji prvi romani u životu.
No, slučajnost da su baš dva za redom takva nije mi se dogodila odavno.
O Smithovom romanu sam već pisala, ali “Amberville” je nešto sasvim drugo.
Također neka vrsta trilera, “Amberville” je izvrsna knjiga za ljubitelje bizarnog štiva koji vole one klasične trilere u kojima ima svega - od ucjena, kocke,  lista za odstrel, pa do alkohola, ljubavnih zavrzlama i obiteljskih drama.
Posebno izazovno u knjizi je što su glavni likovi plišane životinje, koje se ponašaju poput ljudi.
Iako se ispočetka čini da triler s punjenim igračkama nikako ne može biti uvjerljiv, Davys je uspio napraviti sjajnu priču u kojoj jedva čekate doći do sljedećeg poglavlja da vidite što će tim životinjicama pasti na pamet.
Glavni lik je Eric Medo, koji se nakon godina provednih po kockarnicama s gangsterima povukao u miran život sa svojom suprugom, Emmom Zeko.
Idilu mu prekida Nicholas Golub, mafijaški šef s kojim je Eric u svojim ludim danima surađivao.
Golub od Erica traži da pronađe Listu za odstrel i makne njegovo ime.
Ukoliko Eric ne nađe Listu, Golub će ubiti njegovu Emmu.
Međutim, problem je u tome što nitko ne zna da li ta Lista zaista postoji i ako postoji, nitko ne zna tko je na njoj.
Inače, to je Lista koja je napravljena kako bi se u Ambervilleu napravilo mjesta za nove plišane životinje, pa na njoj završe sve one islužene i pohabane životinje po koje jednog dana samo dođe jedan crveni kamion.

Ovo je prije svega turbo zabavna knjiga koja se vrlo lako čita, a ono što je veliki plus za autora je njegov opis svijeta u kojem žive plišane životinje.
U svakom slučaju, teško ju je ispustiti iz ruku, jer pored zanimljive priče, tu su i živopisni likovi, Ericovi prijatelji za koje ćete povremeno pomisliti da su ispali iz nekog popravnog doma ili zatvora.
Što je najbolje, ti probisvjeti vam postanu vrlo dragi, a u okrutnom svijetu u kojem plišane životinje završavaju na smetlištu, oni su čak i pozitivci za koje navijate da nađu tu prokletu Listu i unište je.
 
 
Carlos Ruiz Zafón
Anđelova igra
Tanja Tolić
U filmu „Zaljubljeni Shakespeare“ (kojem se, naravno, svašta može predbaciti...), postoji nekoliko scena koje si naivni čitatelj vjerojatno redovito zamišlja dok razmišlja o tome kako njegov omiljeni pisac stvara.
Mladi, potpuno izmišljeni William, grozničavo hoda nekom trošnom sobom i cijedi iz sebe stihove kao da ih piše krvlju.
Zapravo, i piše ih krvlju; uzavrelom krvlju zakuhalom od svježe zaljubljenosti, a stihovi drama kapaju iz pera na papir kao da se otkidaju komadići duše, kao da ih ispisuje sama Sudbina...
A sad se probudimo.
Pisanje je danas, prije svega, ozbiljan posao.
Zahtijeva inspiraciju, kreativnost, maštovitost, pomno promišljanje, mnogo autentičnih emocija, ali prvenstveno disciplinu.
Pisanje nije nimalo romantično.
To je doista posao.
(Sjećam se kratkog izleta Ante Tomića na Facebook koji je u trenutku „očaja“, dok je pisao „Čudo u Poskokovoj Dragi“, u status stavio napomenu da ga likovi iz novog romana toliko izluđuju da bi ih najradije sve potrpao u autobus i survao niz liticu...)
Carlos Ruiz Zafón vjerojatno nije niti filmski Shakespeare, koji gubi noći grozničavo trošeći tintu, niti biznismen bez odijela koji ispred računala ili bijelog papira, marljivo ispisuje stranice, kao da bilježi transakcije u banci.
Ali on jest u biznisu, ozbiljnom biznisu pisanja knjiga.
Prodao je dosad milijune primjeraka svojih romana, njegove su knjige prodane u 45 zemalja, prevedene na više od 30 svjetskih jezika.
„Anđelova igra“ najbrže je prodavana knjiga u Španjolskoj ikad.
E, sad, zašto referenca na Shakespearea ili čovjeka u odijelu i kravati? Najprije Shakespeare.
Zato što je Zafón, bez ikakve sumnje, jedan od najboljih pripovjedača danas na svijetu.
Ne govorimo samo o intrigantnoj priči; govorimo o stilu pisanja, magiji riječi.
Govorimo o talentu koji je toliko raskošan da funkcionira čak i na razini bazične sintakse (hvala Silvani Roglić na odličnom prijevodu!).
„Anđelova igra“ je literatura u punom smislu riječi; ako postoji danas pisac, čije je pisanje odano onome što definicija beletristike jest (franc.
belles lettres, lijepo pisanje), onda je to Zafón.
Ne sjećam se kad mi se posljednji put to dogodilo - da me pisac zaljubio u riječi, da sam pomislila: „Ovaj čovjek piše božanski“, da sam uživala gotovo pa u svakom fonemu.
I ne sjećam se kad me zadnji put neki pisac toliko razočarao.
Zafón je na početku „Anđelove igre“ visoko postavio ljestvicu očekivanja.
Ukratko, prvo poglavlje uvodi nas u život Davida Martína, novinara početnika u listu Glas industrije, koji za život zarađuje pišući gotičke, senzacionalističke romane pod pseudonimom.
No možda izmišljotine u njegovom roto-romanu „Tajna Barcelone“ ipak nisu samo izmišljotine.
David se, naime, useljava u zapuštenu kuću s kulom, koja ga privlači još od djetinjstva, a zaključane sobe njegovog novog doma u sebi kriju mračne tajne.
Martín otkriva fotografije i pisma koje polako razjašnjavaju misterioznu smrt bivšeg vlasnika kuće.
Poput sporodjelujućeg otrova, mračna kuća sve više se uvlači u Davidov život.
Srce mu istodobno tone zbog ljubavi koja se ne može ostvariti.
Na rubu očaja, a možda i života, David će dobiti ponudu koju neće moći odbiti.
Tajanstveni izdavač Andreas Corelli, koji na reveru nosi znak anđela, impresioniran njegovim gotičkim romanom u nastavcima,  ponudit će mu da napiše „knjigu o svemu“, „knjigu nad knjigama“, knjigu koja ima moć promijeniti umove i srca ljudi.
Zauzvrat će David dobiti što god poželi.
(Ispočetka zanimljiva interpretacija mita o Faustu i Mefistu, ali ni za usporediti s, primjerice, Bulgakovljevim „Majstorom i Margaritom“.)
U vremenskom slijedu, „Anđelova igra“ zapravo je prethodnica „Sjeni vjetra“, iako je prvi roman napisan 2008., a drugi 2001.
Knjige se, svejedno, mogu čitati neovisno jedna o drugoj - radnje nisu direktno povezane, iako obje knjige dijele referencu na Groblje izgubljenih knjiga i knjižaru „Sempere &amp; sinovi“.
Prvu trećinu romana, sve savršeno funkcionira.
Priču je lako slijediti, napeta je i zarazna.
Na kraju prve trećine, na nagovještaj prvog fantastičnog elementa, prvi put mi se pojavila misao u glavi: „Neće valjda...“ U drugoj trećini romana, realizam priče već je opasno načet nadrealnim probojima, ali priča i dalje funkcionira.
Zafón se još može izvući, iako se čitatelj već počinje pitati kako će, zaboga, razriješiti priču u kojoj se pomiješala sadašnjost i budućnost, u kojoj likovi pogibaju demonskim zamahom ruke, u kojoj naš junak ozdravljuje samim čudom, doslovce preko noći...
U trećem dijelu romana razočaranje je već bilo opipljivo.
Sjedilo je pored mene na kauču dok sam čitala posljednje stranice romana.
Zafón je davno prešao točku na kojoj se mogao izvući.
Umjesto toga, poslužio se „božanskom intervencijom“; najjalovijim trikom na svijetu – radnju razrješava deus ex machina.
Baš zato što je Zafón briljantan pripovjedač, njegov deus ex machina za čitatelja je posebno uvredljiv.
To nije alat za kojim bi trebao ili smio posegnuti dobar pripovjedač.
To je za početnike, za pisce koji nemaju sape, dovoljno mentalne i emotivne energije da iznesu priču.
(Uostalom, niti Ante Tomić svoje likove nije bacio niz provaliju, nego ih je lijepo „prizemljio“ u okvirima zadanoga žanra.
Čovjek je naprosto sjeo i potrudio se.
Trudio se dok nije smislio rješenje.
I tu je možda prisutan onaj „biznismen“ koji pošteno odrađuje posao.)
Zašto je Zafón to učinio, ne mogu niti naslutiti.
Aposlutno se i nikako ne može pozvati na to da je zapravo napisao roman u duhu magičnog realizma, jer njegove fantastične intervencije ne obogućuju, nego podrivaju priču iznutra, narušavaju joj logiku.
Prvi put u životu došlo mi je da napišem piscu pismo i zatražim objašnjenje.
(Ta opcija još nije isključena.) Prvi put mi se dogodilo da sam se autentično naljutila na autora.
Da sam se uopće osjećala prevarenom zbog nečega što je, u osnovi, samo fikcija.
Kad bih ocjenjivala samo Zafónovo pripovjedačko umijeće, dobio bi – ne peticu, nego desetku.
Kad bih ocjenjivala stil pisanja, također bi dobio desetku i još posebnu zahvalu jer malo je danas pisaca koji nas časte i stilom (a ne samo radnjom).
Nažalost, ovdje se ocjenjuje ukupan dojam.
Zafón se nije dovoljno potrudio.
Nije dovoljno mislio, osjećao, doživljavao.
Izdao je najprije sebe, kao pisca, a onda i mene kao čitatelja.
Zato – samo jedna i pol zvjezdica.
Za velike pisce vrijede velika pravila.

 
 
Tom Rob Smith
Dijete 44
Piše Merita Arslani
Sovjetski Savez u vrijeme Staljina, KGB, prikriveno ubojstvo, Partija kojoj ništa ne promiče i jedan uporni detektiv koji ne odustaje pod cijenu da će završiti u gulagu - idealna su postava za krimić kakve smo navikli dobivati od iskusnih “majstora” poput Roberta Ludluma ili Johna le Carrea.
Međutim, “Dijete 44” roman je prvijenac izuzetno nadarenog engleskog pisca Toma Roba Smitha koji je do danas preveden na 17 jezika.
“Dijete 44” nije samo izvanredan krimić kojeg ljubitelji ovog žanra nikako ne smiju preskočiti, već je i bolan prikaz Staljinove Rusije u kojoj nije bilo milosti za nikoga, pa čak ni za one koji su bili vjerni domovini.
Priča počinje dosta neobično, a na prvi mah se čini kao da je pred nama roman o ruskoj bijedi koja se u očaju zbog svoje neimaštine pretvara u kanibale.
Dva mala brata kreću u šumu u potragu za odbjeglom mačkom, koja bi im, ukoliko je uhvate, mogla biti prva hrana nakon nekoliko mjeseci žvakanja kora s drveta i halapljivog proždiranja pokojeg krumpira kojeg je njihova majka uspjela sakriti od ostalih seljana, već poludjelih od gladi.
Tijekom potrage jedan od braće misteriozno nestaje i više se nikada za njega nije čulo.
Pomalo je iznenađujuć način na koji je Smith opisao tu glad, a ono što je zaista zastrašujuće je da je u to vrijeme u zabačenim selima Rusije tako doista i bilo.
Tu naime nema nikakve sumnje, jer se u romanu jako dobro može vidjeti da je Smith detaljno proučio taj dio ruske povijesti i vrlo vjerno ispričao najcrnje detalje života iza željezne zavjese.
Priča se nastavlja godinama kasnije u Moskvi kada je preživjeli brat Lav Demidov postao istaknuti KGB-ovac.
Upoznajemo ga na slučaju brutalnog ubojstva jednog dječaka čije je tijelo pronađeno na željezničkoj pruzi.
Lav odmah od svojih nadređenih dobiva zapovijed da slučaj ne tretira kao ubojstvo, a on, kao pravi vojnik domovine, posluša svoje nadređene.
U to su vrijeme naime ruske vlasti zataškavale sve kriminalne radnje radi propagande kako je Rusija zemlja bez zločina, čemu je Smith također posvetio nekoliko poglavlja.
Međutim, dok je ispitivao roditelje ubijenog dječaka, Lav se suočio s njihovim tvrdnjama kako je njihov sin ubijen.
Isprva im Lav nije vjerovao, ali samo zato što je KGB tako rekao, no nakon nekog vremena u njemu se pojavila sumnja da nesretni roditelji govore istinu.
Onog trenutka kada su njegovi šefovi shvatili da Lav radi “na svoju ruku”, zajedno sa suprugom premjestili su ga u neku zabit na Uralu kao običnog policajca, gdje nije trebao više biti nikakva smetnja.
No, Lav ubrzo otkriva da je i u tom selu počinjeno isto ubojstvo poput onog kojeg je zataškao u Moskvi i započinje samostalnu istragu zbog koje mu život stalno visi o koncu.
U tome mu pomaže supruga Raisa, a KGB-u nije dugo trebalo da im njihovi špijuni dojave kako je Lav postao protudržavni element.
U stalnoj jurnjavi po Rusiji po kojoj traže mjesta sličnih zločina, ovaj neobični bračni par pod stalnom je prijetnjom tajnih agenata koji imaju zapovjed da ih, ako treba, i ubiju.
Dok pratimo ovu napetu priču koju je Smith besprijekorno napisao, istovremeno se provlači i Lavova dvojba o tome da li je kao KGB-ovac bio u službi domovine, ali protiv naroda.
Njegova moralna preispitavanja samo su dodana vrijednost ovog romana, kojeg se, da ponovimo, isplati pročitati iz dva razloga: odlične krimi priča i do bola ogoljenog života za kojeg nitko izvan nemilosrdne Rusije nije smio znati.

Moža ne tako važno, ali je svakako dobra vijest da je Ridley Scott otkupio prava za film.
Jedva čekamo!
